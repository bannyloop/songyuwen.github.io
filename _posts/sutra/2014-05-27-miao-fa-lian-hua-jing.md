---
layout: post
title: 《妙法莲华经》
categories: sutra
description: 大乘佛法,《妙法莲华经》
---

姚秦 三藏法师鸠摩罗什奉诏译

## 妙法莲华经卷第一

### 序品第一

如是我闻。一时佛住王舍城耆阇崛山中。与大比丘众万二千人俱。皆是阿罗汉。诸漏已尽无复烦恼。逮得己利尽诸有结。心得自在。其名曰阿若憍陈如。摩诃迦叶。优楼频螺迦叶。迦耶迦叶。那提迦叶。舍利弗。大目揵连。摩诃迦旃延。阿[少/(兔-、)]楼驮。劫宾那。憍梵波提。离婆多。毕陵伽婆蹉。薄拘罗。摩诃拘絺罗。难陀。孙陀罗难陀。富楼那弥多罗尼子。须菩提。阿难。罗睺罗。如是众所知识大阿罗汉等。复有学无学二千人。摩诃波阇波提比丘尼。与眷属六千人俱。罗睺罗母耶输陀罗比丘尼。亦与眷属俱。菩萨摩诃萨八万人。皆于阿耨多罗三藐三菩提不退转。皆得陀罗尼乐说辩才。转不退转法轮。供养无量百千诸佛。于诸佛所殖众德本。常为诸佛之所称叹。以慈修身善入佛慧。通达大智到于彼岸。名称普闻无量世界。能度无数百千众生。其名曰文殊师利菩萨。观世音菩萨。得大势菩萨。常精进菩萨。不休息菩萨。宝掌菩萨。药王菩萨。勇施菩萨。宝月菩萨。月光菩萨。满月菩萨。大力菩萨。无量力菩萨。越三界菩萨。跋陀婆罗菩萨。弥勒菩萨。宝积菩萨。导师菩萨。如是等菩萨摩诃萨八万人俱。

尔时。释提桓因与其眷属二万天子俱。复有名月天子。普香天子。宝光天子。四大天王。与其眷属万天子俱。自在天子。大自在天子。与其眷属三万天子俱。娑婆世界主梵天王。尸弃大梵光明大梵等。与其眷属万二千天子俱。有八龙王。难陀龙王。跋难陀龙王。娑伽罗龙王。和修吉龙王。德叉迦龙王。阿那婆达多龙王。摩那斯龙王。优钵罗龙王等。各与若干百千眷属俱。有四紧那罗王。法紧那罗王。妙法紧那罗王。大法紧那罗王。持法紧那罗王。各与若干百千眷属俱。有四乾闼婆王。乐乾闼婆王。乐音乾闼婆王。美乾闼婆王。美音乾闼婆王。各与若干百千眷属俱。有四阿修罗王。婆稚阿修罗王。佉罗骞驮阿修罗王。毗摩质多罗阿修罗王。罗睺阿修罗王各与若干百千眷属俱。有四迦楼罗王。大威德迦楼罗王。大身迦楼罗王。大满迦楼罗王。如意迦楼罗王。各与若干百千眷属俱。韦提希子阿阇世王。与若干百千眷属俱。各礼佛足退坐一面。

尔时。世尊四众围绕。供养恭敬尊重赞叹。为诸菩萨说大乘经。名无量义教菩萨法佛所护念。佛说此经已。结加趺坐。入于无量义处三昧。身心不动。是时天雨曼陀罗华。摩诃曼陀罗华。曼殊沙华。摩诃曼殊沙华。而散佛上及诸大众。普佛世界六种震动。

尔时。会中比丘比丘尼优婆塞优婆夷。天龙夜叉乾闼婆阿修罗迦楼罗紧那罗摩睺罗伽人非人。及诸小王转轮圣王。是诸大众得未曾有。欢喜合掌一心观佛。

尔时。佛放眉间白毫相光。照东方万八千世界。靡不周遍。下至阿鼻地狱。上至阿迦尼吒天。于此世界。尽见彼土六趣众生。又见彼土现在诸佛。及闻诸佛所说经法。并见彼诸比丘比丘尼优婆塞优婆夷诸修行得道者。复见诸菩萨摩诃萨种种因缘种种信解种种相貌行菩萨道。复见诸佛般涅槃者。复见诸佛般涅槃后以佛舍利起七宝塔。

尔时。弥勒菩萨作是念。今者世尊现神变相。以何因缘而有此瑞。今佛世尊入于三昧。是不可思议现希有事。当以问谁。谁能答者。复作此念是文殊师利法王之子。已曾亲近供养过去无量诸佛。必应见此希有之相。我今当问。

尔时。比丘比丘尼优婆塞优婆夷。及诸天龙鬼神等咸作此念。是佛光明神通之相。今当问谁。

尔时。弥勒菩萨欲自决疑。又观四众比丘比丘尼优婆塞优婆夷。及诸天龙鬼神等众会之心。而问文殊师利言。

> 以何因缘而有此瑞神通之相。放大光明照于东方万八千土。悉见彼佛国界庄严。

于是弥勒菩萨。欲重宣此义以偈问曰。

> 文殊师利 导师何故 眉间白毫 大光普照 雨曼陀罗 曼殊沙华<br>
> 栴檀香风 悦可众心 以是因缘 地皆严净 而此世界 六种震动<br>
> 时四部众 咸皆欢喜 身意快然 得未曾有 眉间光明 照于东方<br>
> 万八千土 皆如金色 从阿鼻狱 上至有顶 诸世界中 六道众生<br>
> 生死所趣 善恶业缘 受报好丑 于此悉见 又睹诸佛 圣主师子<br>
> 演说经典 微妙第一 其声清净 出柔软音 教诸菩萨 无数亿万<br>
> 梵音深妙 令人乐闻 各于世界 讲说正法 种种因缘 以无量喻<br>
> 照明佛法 开悟众生 若人遭苦 厌老病死 为说涅槃 尽诸苦际<br>
> 若人有福 曾供养佛 志求胜法 为说缘觉 若有佛子 修种种行<br>
> 求无上慧 为说净道 文殊师利 我住于此 见闻若斯 及千亿事<br>
> 如是众多 今当略说 我见彼土 恒沙菩萨 种种因缘 而求佛道<br>
> 或有行施 金银珊瑚 真珠摩尼 车磲马脑 金刚诸珍 奴婢车乘<br>
> 宝饰辇舆 欢喜布施 回向佛道 愿得是乘 三界第一 诸佛所叹<br>
> 或有菩萨 驷马宝车 栏楯华盖 轩饰布施 复见菩萨 身肉手足<br>
> 及妻子施 求无上道 又见菩萨 头目身体 欣乐施与 求佛智慧<br>
> 文殊师利 我见诸王 往诣佛所 问无上道 便舍乐土 宫殿臣妾<br>
> 剃除须发 而被法服 或见菩萨 而作比丘 独处闲静 乐诵经典<br>
> 又见菩萨 勇猛精进 入于深山 思惟佛道 又见离欲 常处空闲<br>
> 深修禅定 得五神通 又见菩萨 安禅合掌 以千万偈 赞诸法王<br>
> 复见菩萨 智深志固 能问诸佛 闻悉受持 又见佛子 定慧具足<br>
> 以无量喻 为众讲法 欣乐说法 化诸菩萨 破魔兵众 而击法鼓<br>
> 又见菩萨 寂然宴默 天龙恭敬 不以为喜 又见菩萨 处林放光<br>
> 济地狱苦 令入佛道 又见佛子 未尝睡眠 经行林中 勤求佛道<br>
> 又见具戒 威仪无缺 净如宝珠 以求佛道 又见佛子 住忍辱力<br>
> 增上慢人 恶骂捶打 皆悉能忍 以求佛道 又见菩萨 离诸戏笑<br>
> 及痴眷属 亲近智者 一心除乱 摄念山林 亿千万岁 以求佛道<br>
> 或见菩萨 肴膳饮食 百种汤药 施佛及僧 名衣上服 价直千万<br>
> 或无价衣 施佛及僧 千万亿种 栴檀宝舍 众妙卧具 施佛及僧<br>
> 清净园林 华果茂盛 流泉浴池 施佛及僧 如是等施 种果微妙<br>
> 欢喜无厌 求无上道 或有菩萨 说寂灭法 种种教诏 无数众生<br>
> 或见菩萨 观诸法性 无有二相 犹如虚空 又见佛子 心无所著<br>
> 以此妙慧 求无上道 文殊师利 又有菩萨 佛灭度后 供养舍利<br>
> 又见佛子 造诸塔庙 无数恒沙 严饰国界 宝塔高妙 五千由旬<br>
> 纵广正等 二千由旬 一一塔庙 各千幢幡 珠交露幔 宝铃和鸣<br>
> 诸天龙神 人及非人 香华伎乐 常以供养 文殊师利 诸佛子等<br>
> 为供舍利 严饰塔庙 国界自然 殊特妙好 如天树王 其华开敷<br>
> 佛放一光 我及众会 见此国界 种种殊妙 诸佛神力 智慧希有<br>
> 放一净光 照无量国 我等见此 得未曾有 佛子文殊 愿决众疑<br>
> 四众欣仰 瞻仁及我 世尊何故 放斯光明 佛子时答 决疑令喜<br>
> 何所饶益 演斯光明 佛坐道场 所得妙法 为欲说此 为当授记<br>
> 示诸佛土 众宝严净 及见诸佛 此非小缘 文殊当知 四众龙神<br>
> 瞻察仁者 为说何等 

尔时。文殊师利语弥勒菩萨摩诃萨及诸大士。

> 善男子等。如我惟忖。今佛世尊。欲说大法。雨大法雨。吹大法螺。击大法鼓。演大法义。诸善男子。我于过去诸佛曾见此瑞。放斯光已即说大法。是故当知。今佛现光亦复如是。欲令众生咸得闻知一切世间难信之法。故现斯瑞。诸善男子。如过去无量无边不可思议阿僧祇劫。尔时有佛号日月灯明如来应供正遍知明行足善逝世间解无上士调御丈夫天人师佛世尊。演说正法。初善中善后善。其义深远。其语巧妙。纯一无杂。具足清白梵行之相。为求声闻者。说应四谛法。度生老病死究竟涅槃。为求辟支佛者。说应十二因缘法。为诸菩萨说应六波罗蜜。令得阿耨多罗三藐三菩提成一切种智。次复有佛亦名日月灯明。次复有佛亦名日月灯明。如是二万佛。皆同一字。号日月灯明。又同一姓。姓颇罗堕。弥勒当知。初佛后佛皆同一字。名日月灯明。十号具足。所可说法初中后善。其最后佛未出家时。有八王子。一名有意。二名善意。三名无量意。四名宝意。五名增意。六名除疑意。七名向意。八名法意。是八王子。威德自在。各领四天下。是诸王子闻父出家得阿耨多罗三藐三菩提。悉舍王位亦随出家。发大乘意常修梵行。皆为法师。已于千万佛所殖诸善本。是时日月灯明佛。说大乘经。名无量义教菩萨法佛所护念。说是经已。即于大众中结加趺坐。入于无量义处三昧。身心不动。是时天雨曼陀罗华。摩诃曼陀罗华。曼殊沙华。摩诃曼殊沙华。而散佛上及诸大众。普佛世界六种震动。尔时会中比丘比丘尼优婆塞优婆夷。天龙夜叉乾闼婆阿修罗迦楼罗紧那罗摩睺罗伽人非人。及诸小王转轮圣王等。是诸大众得未曾有。欢喜合掌一心观佛。
> 尔时如来放眉间白毫相光。照东方万八千佛土。靡不周遍。如今所见是诸佛土。弥勒当知。尔时会中有二十亿菩萨。乐欲听法。是诸菩萨见此光明普照佛土。得未曾有。欲知此光所为因缘。时有菩萨名曰妙光。有八百弟子。是时日月灯明佛从三昧起。因妙光菩萨说大乘经。名妙法莲华教菩萨法佛所护念。六十小劫不起于座。时会听者亦坐一处。六十小劫身心不动。听佛所说谓如食顷。是时众中。无有一人若身若心而生懈惓。日月灯明佛。于六十小劫说是经已。即于梵魔沙门婆罗门及天人阿修罗众中。而宣此言。如来于今日中夜当入无余涅槃。时有菩萨。名曰德藏。日月灯明佛。即授其记。告诸比丘。是德藏菩萨。次当作佛。号曰净身多陀阿伽度阿罗诃三藐三佛陀。佛授记已。便于中夜入无余涅槃。佛灭度后。妙光菩萨。持妙法莲华经。满八十小劫为人演说。日月灯明佛八子。皆师妙光。妙光教化。令其坚固阿耨多罗三藐三菩提。是诸王子。供养无量百千万亿佛已。皆成佛道。其最后成佛者。名曰燃灯。八百弟子中有一人。号曰求名。贪著利养。虽复读诵众经而不通利。多所忘失。故号求名。是人亦以种诸善根因缘故。得值无量百千万亿诸佛。供养恭敬尊重赞叹。弥勒当知。尔时妙光菩萨。岂异人乎。我身是也。求名菩萨汝身是也。今见此瑞与本无异。是故惟忖。今日如来当说大乘经。名妙法莲华教菩萨法佛所护念。

尔时。文殊师利于大众中。欲重宣此义而说偈言。

> 我念过去世 无量无数劫 有佛人中尊 号日月灯明 世尊演说法 度无量众生<br>
> 无数亿菩萨 令入佛智慧 佛未出家时 所生八王子 见大圣出家 亦随修梵行<br>
> 时佛说大乘 经名无量义 于诸大众中 而为广分别 佛说此经已 即于法座上<br>
> 加趺坐三昧 名无量义处 天雨曼陀华 天鼓自然鸣 诸天龙鬼神 供养人中尊<br>
> 一切诸佛土 即时大震动 佛放眉间光 现诸希有事 此光照东方 万八千佛土<br>
> 示一切众生 生死业报处 有见诸佛土 以众宝庄严 琉璃颇梨色 斯由佛光照<br>
> 及见诸天人 龙神夜叉众 乾闼紧那罗 各供养其佛 又见诸如来 自然成佛道<br>
> 身色如金山 端严甚微妙 如净琉璃中 内现真金像 世尊在大众 敷演深法义<br>
> 一一诸佛土 声闻众无数 因佛光所照 悉见彼大众 或有诸比丘 在于山林中<br>
> 精进持净戒 犹如护明珠 又见诸菩萨 行施忍辱等 其数如恒沙 斯由佛光照<br>
> 又见诸菩萨 深入诸禅定 身心寂不动 以求无上道 又见诸菩萨 知法寂灭相<br>
> 各于其国土 说法求佛道 尔时四部众 见日月灯佛 现大神通力 其心皆欢喜<br>
> 各各自相问 是事何因缘 天人所奉尊 适从三昧起 赞妙光菩萨 汝为世间眼<br>
> 一切所归信 能奉持法藏 如我所说法 唯汝能证知 世尊既赞叹 令妙光欢喜<br>
> 说是法华经 满六十小劫 不起于此座 所说上妙法 是妙光法师 悉皆能受持<br>
> 佛说是法华 令众欢喜已 寻即于是日 告于天人众 诸法实相义 已为汝等说<br>
> 我今于中夜 当入于涅槃 汝一心精进 当离于放逸 诸佛甚难值 亿劫时一遇<br>
> 世尊诸子等 闻佛入涅槃 各各怀悲恼 佛灭一何速 圣主法之王 安慰无量众<br>
> 我若灭度时 汝等勿忧怖 是德藏菩萨 于无漏实相 心已得通达 其次当作佛<br>
> 号曰为净身 亦度无量众 佛此夜灭度 如薪尽火灭 分布诸舍利 而起无量塔<br>
> 比丘比丘尼 其数如恒沙 倍复加精进 以求无上道 是妙光法师 奉持佛法藏<br>
> 八十小劫中 广宣法华经 是诸八王子 妙光所开化 坚固无上道 当见无数佛<br>
> 供养诸佛已 随顺行大道 相继得成佛 转次而授记 最后天中天 号曰燃灯佛<br>
> 诸仙之导师 度脱无量众 是妙光法师 时有一弟子 心常怀懈怠 贪著于名利<br>
> 求名利无厌 多游族姓家 弃舍所习诵 废忘不通利 以是因缘故 号之为求名<br>
> 亦行众善业 得见无数佛 供养于诸佛 随顺行大道 具六波罗蜜 今见释师子<br>
> 其后当作佛 号名曰弥勒 广度诸众生 其数无有量 彼佛灭度后 懈怠者汝是<br>
> 妙光法师者 今则我身是 我见灯明佛 本光瑞如此 以是知今佛 欲说法华经<br>
> 今相如本瑞 是诸佛方便 今佛放光明 助发实相义 诸人今当知 合掌一心待<br>
> 佛当雨法雨 充足求道者 诸求三乘人 若有疑悔者 佛当为除断 令尽无有余

### 妙法莲华经方便品第二

尔时。世尊从三昧安详而起。告舍利弗。

> 诸佛智慧甚深无量。其智慧门难解难入。一切声闻辟支佛所不能知。所以者何。佛曾亲近百千万亿无数诸佛。尽行诸佛无量道法。勇猛精进名称普闻。成就甚深未曾有法。随宜所说意趣难解。舍利弗。吾从成佛已来。种种因缘。种种譬喻。广演言教。无数方便引导众生。令离诸著。所以者何。如来方便知见波罗蜜。皆已具足。舍利弗。如来知见广大深远。无量无碍力无所畏。禅定解脱三昧。深入无际。成就一切未曾有法。舍利弗。如来能种种分别巧说诸法。言辞柔软悦可众心。舍利弗。取要言之。无量无边未曾有法。佛悉成就。止。舍利弗。不须复说。所以者何。佛所成就第一希有难解之法。唯佛与佛乃能究尽诸法实相。所谓诸法如是相。如是性。如是体。如是力。如是作。如是因。如是缘。如是果。如是报。如是本末究竟等。

尔时。世尊欲重宣此义而说偈言。

> **世雄不可量 诸天及世人 一切众生类 无能知佛者**<br>
> **佛力无所畏 解脱诸三昧 及佛诸余法 无能测量者**<br>
> **本从无数佛 具足行诸道 甚深微妙法 难见难可了**<br>
> **于无量亿劫 行此诸道已 道场得成果 我已悉知见**<br>
> **如是大果报 种种性相义 我及十方佛 乃能知是事**<br>
> **是法不可示 言辞相寂灭 诸余众生类 无有能得解**<br>
> **除诸菩萨众 信力坚固者 诸佛弟子众 曾供养诸佛**<br>
> **一切漏已尽 住是最后身 如是诸人等 其力所不堪**<br>
> **假使满世间 皆如舍利弗 尽思共度量 不能测佛智**<br>
> **正使满十方 皆如舍利弗 及余诸弟子 亦满十方刹**<br>
> **尽思共度量 亦复不能知 辟支佛利智 无漏最后身**<br>
> **亦满十方界 其数如竹林 斯等共一心 于亿无量劫**<br>
> **欲思佛实智 莫能知少分 新发意菩萨 供养无数佛**<br>
> **了达诸义趣 又能善说法 如稻麻竹苇 充满十方刹**<br>
> **一心以妙智 于恒河沙劫 咸皆共思量 不能知佛智**<br>
> **不退诸菩萨 其数如恒沙 一心共思求 亦复不能知**<br>
> **又告舍利弗 无漏不思议 甚深微妙法 我今已具得**<br>
> **唯我知是相 十方佛亦然 舍利弗当知 诸佛语无异**<br>
> **于佛所说法 当生大信力 世尊法久后 要当说真实**<br>
> **告诸声闻众 及求缘觉乘 我令脱苦缚 逮得涅槃者**<br>
> **佛以方便力 示以三乘教 众生处处著 引之令得出**

尔时。大众中有诸声闻漏尽阿罗汉阿若憍陈如等千二百人。及发声闻辟支佛心比丘比丘尼优婆塞优婆夷。各作是念。今者世尊。何故殷勤称叹方便而作是言。佛所得法甚深难解。有所言说意趣难知。一切声闻辟支佛所不能及。佛说一解脱义。我等亦得此法到于涅槃。而今不知是义所趣。

尔时。舍利弗知四众心疑自亦未了。而白佛言。

> 世尊。何因何缘。殷勤称叹诸佛第一方便。甚深微妙难解之法。我自昔来未曾从佛闻如是说。今者四众咸皆有疑。唯愿世尊敷演斯事。世尊何故殷勤称叹甚深微妙难解之法。

尔时。舍利弗欲重宣此义而说偈言。

> 慧日大圣尊 久乃说是法 自说得如是 力无畏三昧<br>
> 禅定解脱等 不可思议法 道场所得法 无能发问者<br>
> 我意难可测 亦无能问者 无问而自说 称叹所行道<br>
> 智慧甚微妙 诸佛之所得 无漏诸罗汉 及求涅槃者<br>
> 今皆堕疑网 佛何故说是 其求缘觉者 比丘比丘尼<br>
> 诸天龙鬼神 及乾闼婆等 相视怀犹豫 瞻仰两足尊<br>
> 是事为云何 愿佛为解说 于诸声闻众 佛说我第一<br>
> 我今自于智 疑惑不能了 为是究竟法 为是所行道<br>
> 佛口所生子 合掌瞻仰待 愿出微妙音 时为如实说<br>
> 诸天龙神等 其数如恒沙 求佛诸菩萨 大数有八万<br>
> 又诸万亿国 转轮圣王至 合掌以敬心 欲闻具足道

尔时。佛告舍利弗。

> 止。止。不须复说。若说是事。一切世间诸天及人皆当惊疑。

舍利弗重白佛言。

> 世尊。唯愿说之。唯愿说之。所以者何。是会无数百千万亿阿僧祇众生。曾见诸佛。诸根猛利智慧明了。闻佛所说则能敬信。

尔时。舍利弗欲重宣此义而说偈言。

> 法王无上尊 唯说愿勿虑 是会无量众 有能敬信者

佛复止舍利弗。

> 若说是事。一切世间天人阿修罗。皆当惊疑。增上慢比丘将坠于大坑。

尔时。世尊重说偈言。

> 止止不须说 我法妙难思 诸增上慢者 闻必不敬信 

尔时。舍利弗重白佛言。

> 世尊。唯愿说之。唯愿说之。今此会中。如我等比百千万亿。世世已曾从佛受化。如此人等必能敬信。长夜安隐多所饶益。

尔时。舍利弗欲重宣此义而说偈言。

> 无上两足尊 愿说第一法 我为佛长子 唯垂分别说<br>
> 是会无量众 能敬信此法 佛已曾世世 教化如是等<br>
> 皆一心合掌 欲听受佛语 我等千二百 及余求佛者<br>
> 愿为此众故 唯垂分别说 是等闻此法 则生大欢喜

尔时。世尊告舍利弗。

> 汝已殷勤三请。岂得不说。汝今谛听。善思念之。吾当为汝分别解说。

说此语时。会中有比丘比丘尼优婆塞优婆夷五千人等。即从座起礼佛而退。

> 所以者何。此辈罪根深重及增上慢。未得谓得。未证谓证。有如此失。是以不住。世尊默然而不制止。

尔时。佛告舍利弗。

> 我今此众无复枝叶。纯有贞实。舍利弗。如是增上慢人。退亦佳矣。汝今善听。当为汝说。

舍利弗言。

> 唯然。世尊。愿乐欲闻。

佛告舍利弗。

> 如是妙法。诸佛如来时乃说之。如优昙钵华时一现耳。舍利弗。汝等当信佛之所说言不虚妄。舍利弗。诸佛随宜说法意趣难解。所以者何。我以无数方便种种因缘譬喻言辞演说诸法。是法非思量分别之所能解。唯有诸佛乃能知之。所以者何。*诸佛世尊唯以一大事因缘故出现于世*。舍利弗。云何名诸佛世尊唯以一大事因缘故出现于世。诸佛世尊欲令众生开佛知见使得清净故出现于世。欲示众生佛之知见故出现于世。欲令众生悟佛知见故出现于世。欲令众生入佛知见道故出现于世。舍利弗。是为诸佛以一大事因缘故出现于世。

佛告舍利弗。

>
诸佛如来。但教化菩萨。诸有所作常为一事。唯以佛之知见示悟众生。舍利弗。如来但以一佛乘故为众生说法。无有余乘若二若三。舍利弗。一切十方诸佛法亦如是。舍利弗。过去诸佛以无量无数方便种种因缘譬喻言辞。而为众生演说诸法。是法皆为一佛乘故。是诸众生从诸佛闻法。究竟皆得一切种智。舍利弗。未来诸佛当出于世。亦以无量无数方便种种因缘譬喻言辞。而为众生演说诸法。是法皆为一佛乘故。是诸众生从佛闻法。究竟皆得一切种智。舍利弗。现在十方无量百千万亿佛土中诸佛世尊。多所饶益安乐众生。是诸佛亦以无量无数方便种种因缘譬喻言辞。而为众生演说诸法。是法皆为一佛乘故。是诸众生从佛闻法。究竟皆得一切种智。舍利弗。是诸佛但教化菩萨。欲以佛之知见示众生故。欲以佛之知见悟众生故。欲令众生入佛之知见故。舍利弗。我今亦复如是。知诸众生有种种欲深心所著。随其本性。以种种因缘譬喻言辞方便力而为说法。舍利弗。如此皆为得一佛乘一切种智故。舍利弗。十方世界中尚无二乘。何况有三。舍利弗。诸佛出于五浊恶世。所谓劫浊。烦恼浊。众生浊。见浊。命浊。如是舍利弗。劫浊乱时众生垢重。悭贪嫉妒成就诸不善根故。诸佛以方便力。于一佛乘分别说三。舍利弗。若我弟子。自谓阿罗汉辟支佛者。不闻不知诸佛如来但教化菩萨事。此非佛弟子。非阿罗汉。非辟支佛。又舍利弗。是诸比丘比丘尼。自谓已得阿罗汉是最后身究竟涅槃。便不复志求阿耨多罗三藐三菩提。当知此辈皆是增上慢人。所以者何。若有比丘实得阿罗汉。若不信此法。无有是处。除佛灭度后现前无佛。所以者何。佛灭度后。如是等经。受持读诵解义者。是人难得。若遇余佛。于此法中便得决了。舍利弗。汝等当一心信解受持佛语。诸佛如来言无虚妄。无有余乘唯一佛乘。

尔时。世尊欲重宣此义而说偈言。

> 比丘比丘尼 有怀增上慢 优婆塞我慢 优婆夷不信<br>
> 如是四众等 其数有五千 不自见其过 于戒有缺漏<br>
> 护惜其瑕疵 是小智已出 众中之糟糠 佛威德故去<br>
> 斯人鲜福德 不堪受是法 此众无枝叶 唯有诸贞实<br>
> 舍利弗善听 诸佛所得法 无量方便力 而为众生说<br>
> 众生心所念 种种所行道 若干诸欲性 先世善恶业<br>
> 佛悉知是已 以诸缘譬喻 言辞方便力 令一切欢喜<br>
> 或说修多罗 伽陀及本事 本生未曾有 亦说于因缘<br>
> 譬喻并祇夜 优波提舍经 钝根乐小法 贪著于生死<br>
> 于诸无量佛 不行深妙道 众苦所恼乱 为是说涅槃<br>
> **我设是方便 令得入佛慧 未曾说汝等 当得成佛道**<br>
> 所以未曾说 说时未至故 今正是其时 决定说大乘<br>
> 我此九部法 随顺众生说 入大乘为本 以故说是经<br>
> 有佛子心净 柔软亦利根 无量诸佛所 而行深妙道<br>
> 为此诸佛子 说是大乘经 我记如是人 来世成佛道<br>
> **以深心念佛 修持净戒故 此等闻得佛 大喜充遍身**<br>
> **佛知彼心行 故为说大乘 声闻若菩萨 闻我所说法**<br>
> **乃至于一偈 皆成佛无疑 十方佛土中 唯有一乘法**<br>
> **无二亦无三 除佛方便说 但以假名字 引导于众生**<br>
> **说佛智慧故 诸佛出于世 唯此一事实 余二则非真**<br>
> **终不以小乘 济度于众生 佛自住大乘 如其所得法**<br>
> **定慧力庄严 以此度众生 自证无上道 大乘平等法**<br>
> 若以小乘化 乃至于一人 我则堕悭贪 此事为不可<br>
> 若人信归佛 如来不欺诳 亦无贪嫉意 断诸法中恶<br>
> 故佛于十方 而独无所畏 我以相严身 光明照世间<br>
> 无量众所尊 为说实相印 舍利弗当知 我本立誓愿<br>
> 欲令一切众 如我等无异 如我昔所愿 今者已满足<br>
> 化一切众生 皆令入佛道 若我遇众生 尽教以佛道<br>
> *无智者错乱 迷惑不受教 我知此众生 未曾修善本*<br>
> *坚著于五欲 痴爱故生恼 以诸欲因缘 坠堕三恶道*<br>
> *轮回六趣中 备受诸苦毒 受胎之微形 世世常增长*<br>
> *薄德少福人 众苦所逼迫 入邪见稠林 若有若无等*<br>
> *依止此诸见 具足六十二 深著虚妄法 坚受不可舍*<br>
> *我慢自矜高 谄曲心不实 于千万亿劫 不闻佛名字*<br>
> *亦不闻正法 如是人难度 是故舍利弗 我为设方便*<br>
> **说诸尽苦道 示之以涅槃 我虽说涅槃 是亦非真灭**<br>
> 诸法从本来 常自寂灭相 佛子行道已 来世得作佛<br>
> 我有方便力 开示三乘法 一切诸世尊 皆说一乘道<br>
> 今此诸大众 皆应除疑惑 诸佛语无异 唯一无二乘<br>
> 过去无数劫 无量灭度佛 百千万亿种 其数不可量<br>
> 如是诸世尊 种种缘譬喻 无数方便力 演说诸法相<br>
> 是诸世尊等 皆说一乘法 化无量众生 令入于佛道<br>
> 又诸大圣主 知一切世间 天人群生类 深心之所欲<br>
> 更以异方便 助显第一义 若有众生类 值诸过去佛<br>
> 若闻法布施 或持戒忍辱 精进禅智等 种种修福慧<br>
> 如是诸人等 皆已成佛道 诸佛灭度已 若人善软心<br>
> 如是诸众生 皆已成佛道 诸佛灭度已 供养舍利者<br>
> 起万亿种塔 金银及颇梨 车磲与马脑 玫瑰琉璃珠<br>
> 清净广严饰 庄校于诸塔 或有起石庙 栴檀及沉水<br>
> 木[木*蜜]并余材 砖瓦泥土等 若于旷野中 积土成佛庙<br>
> 乃至童子戏 聚沙为佛塔 如是诸人等 皆已成佛道<br>
> 若人为佛故 建立诸形像 刻雕成众相 皆已成佛道<br>
> 或以七宝成 鋀石赤白铜 白镴及铅锡 铁木及与泥<br>
> 或以胶漆布 严饰作佛像 如是诸人等 皆已成佛道<br>
> 彩画作佛像 百福庄严相 自作若使人 皆已成佛道<br>
> 乃至童子戏 若草木及笔 或以指爪甲 而画作佛像<br>
> 如是诸人等 渐渐积功德 具足大悲心 皆已成佛道<br>
> 但化诸菩萨 度脱无量众 若人于塔庙 宝像及画像<br>
> 以华香幡盖 敬心而供养 若使人作乐 击鼓吹角贝<br>
> 箫笛琴箜篌 琵琶铙铜钹 如是众妙音 尽持以供养<br>
> 或以欢喜心 歌呗颂佛德 乃至一小音 皆已成佛道<br>
> 若人散乱心 乃至以一华 供养于画像 渐见无数佛<br>
> 或有人礼拜 或复但合掌 乃至举一手 或复小低头<br>
> 以此供养像 渐见无量佛 自成无上道 广度无数众<br>
> 入无余涅槃 如薪尽火灭 若人散乱心 入于塔庙中<br>
> 一称南无佛 皆已成佛道 于诸过去佛 在世或灭度<br>
> 若有闻是法 皆已成佛道 未来诸世尊 其数无有量<br>
> 是诸如来等 亦方便说法 一切诸如来 以无量方便<br>
> 度脱诸众生 入佛无漏智 若有闻法者 无一不成佛<br>
> 诸佛本誓愿 我所行佛道 普欲令众生 亦同得此道<br>
> 未来世诸佛 虽说百千亿 无数诸法门 其实为一乘<br>
> 诸佛两足尊 知法常无性 佛种从缘起 是故说一乘<br>
> 是法住法位 世间相常住 于道场知已 导师方便说<br>
> 天人所供养 现在十方佛 其数如恒沙 出现于世间<br>
> 安隐众生故 亦说如是法 知第一寂灭 以方便力故<br>
> 虽示种种道 其实为佛乘 知众生诸行 深心之所念<br>
> 过去所习业 欲性精进力 及诸根利钝 以种种因缘<br>
> 譬喻亦言辞 随应方便说 今我亦如是 安隐众生故<br>
> 以种种法门 宣示于佛道 我以智慧力 知众生性欲<br>
> 方便说诸法 皆令得欢喜 舍利弗当知 **我以佛眼观**<br>
> **见六道众生 贫穷无福慧 入生死险道 相续苦不断**<br>
> **深著于五欲 如牦牛爱尾 以贪爱自蔽 盲瞑无所见**<br>
> **不求大势佛 及与断苦法 深入诸邪见 以苦欲舍苦**<br>
> **为是众生故 而起大悲心 我始坐道场 观树亦经行**<br>
> **于三七日中 思惟如是事 我所得智慧 微妙最第一**<br>
> 众生诸根钝 著乐痴所盲 如斯之等类 云何而可度<br>
> 尔时诸梵王 及诸天帝释 护世四天王 及大自在天<br>
> 并余诸天众 眷属百千万 恭敬合掌礼 请我转法轮<br>
> **我即自思惟 若但赞佛乘 众生没在苦 不能信是法**<br>
> **破法不信故 坠于三恶道 我宁不说法 疾入于涅槃**<br>
> **寻念过去佛 所行方便力 我今所得道 亦应说三乘**<br>
> **作是思惟时 十方佛皆现 梵音慰喻我 善哉释迦文**<br>
> **第一之导师 得是无上法 随诸一切佛 而用方便力**<br>
> **我等亦皆得 最妙第一法 为诸众生类 分别说三乘**<br>
> **少智乐小法 不自信作佛 是故以方便 分别说诸果**<br>
> 虽复说三乘 但为教菩萨 舍利弗当知 我闻圣师子<br>
> **深净微妙音 喜称南无佛 复作如是念 我出浊恶世**<br>
> **如诸佛所说 我亦随顺行 思惟是事已 即趣波罗柰**<br>
> **诸法寂灭相 不可以言宣 以方便力故 为五比丘说**<br>
> **是名转法轮 便有涅槃音 及以阿罗汉 法僧差别名**<br>
> **从久远劫来 赞示涅槃法 生死苦永尽 我常如是说**<br>
> 舍利弗当知 我见佛子等 志求佛道者 无量千万亿<br>
> 咸以恭敬心 皆来至佛所 曾从诸佛闻 方便所说法<br>
> 我即作是念 如来所以出 为说佛慧故 今正是其时<br>
> 舍利弗当知 钝根小智人 著相憍慢者 不能信是法<br>
> 今我喜无畏 于诸菩萨中 正直舍方便 但说无上道<br>
> 菩萨闻是法 疑网皆已除 千二百罗汉 悉亦当作佛<br>
> 如三世诸佛 说法之仪式 我今亦如是 说无分别法<br>
> 诸佛兴出世 悬远值遇难 正使出于世 说是法复难<br>
> 无量无数劫 闻是法亦难 能听是法者 斯人亦复难<br>
> 譬如优昙花 一切皆爱乐 天人所希有 时时乃一出<br>
> 闻法欢喜赞 乃至发一言 则为已供养 一切三世佛<br>
> 是人甚希有 过于优昙花 汝等勿有疑 我为诸法王<br>
> 普告诸大众 但以一乘道 教化诸菩萨 无声闻弟子<br>
> 汝等舍利弗 声闻及菩萨 当知是妙法 诸佛之秘要<br>
> 以五浊恶世 但乐著诸欲 如是等众生 终不求佛道<br>
> 当来世恶人 闻佛说一乘 迷惑不信受 破法堕恶道<br>
> 有惭愧清净 志求佛道者 当为如是等 广赞一乘道<br>
> 舍利弗当知 诸佛法如是 以万亿方便 随宜而说法<br>
> 其不习学者 不能晓了此 汝等既已知 诸佛世之师<br>
> 随宜方便事 无复诸疑惑 心生大欢喜 自知当作佛

## 妙法莲华经卷第二 

### 譬喻品第三

尔时。舍利弗踊跃欢喜。即起合掌瞻仰尊颜而白佛言。

> 今从世尊闻此法音。心怀勇跃得未曾有。所以者何。我昔从佛闻如是法。见诸菩萨授记作佛。而我等不豫斯事。甚自感伤。失于如来无量知见。世尊。我常独处山林树下。若坐若行。每作是念。我等同入法性。云何如来以小乘法而见济度。是我等咎非世尊也。所以者何。若我等待说所因成就阿耨多罗三藐三菩提者。必以大乘而得度脱。然我等不解方便随宜所说。初闻佛法遇便信受思惟取证。世尊。我从昔来终日竟夜每自克责。而今从佛闻所未闻未曾有法。断诸疑悔。身意泰然快得安隐。今日乃知真是佛子。从佛口生从法化生。得佛法分。

尔时。舍利弗欲重宣此义而说偈言。

> 我闻是法音 得所未曾有 心怀大欢喜 疑网皆已除<br>
> 昔来蒙佛教 不失于大乘 佛音甚希有 能除众生恼<br>
> 我已得漏尽 闻亦除忧恼 我处于山谷 或在树林下<br>
> 若坐若经行 常思惟是事 呜呼深自责 云何而自欺<br>
> 我等亦佛子 同入无漏法 不能于未来 演说无上道<br>
> 金色三十二 十力诸解脱 同共一法中 而不得此事<br>
> 八十种妙好 十八不共法 如是等功德 而我皆已失<br>
> 我独经行时 见佛在大众 名闻满十方 广饶益众生<br>
> 自惟失此利 我为自欺诳 我常于日夜 每思惟是事<br>
> 欲以问世尊 为失为不失 我常见世尊 称赞诸菩萨<br>
> 以是于日夜 筹量如此事 今闻佛音声 随宜而说法<br>
> 无漏难思议 令众至道场 我本著邪见 为诸梵志师<br>
> 世尊知我心 拔邪说涅槃 我悉除邪见 于空法得证<br>
> 尔时心自谓 得至于灭度 而今乃自觉 非是实灭度<br>
> 若得作佛时 具三十二相 天人夜叉众 龙神等恭敬<br>
> 是时乃可谓 永尽灭无余 佛于大众中 说我当作佛<br>
> 闻如是法音 疑悔悉已除 初闻佛所说 心中大惊疑<br>
> 将非魔作佛 恼乱我心耶 佛以种种缘 譬喻巧言说<br>
> 其心安如海 我闻疑网断 佛说过去世 无量灭度佛<br>
> 安住方便中 亦皆说是法 现在未来佛 其数无有量<br>
> 亦以诸方便 演说如是法 如今者世尊 从生及出家<br>
> 得道转法轮 亦以方便说 世尊说实道 波旬无此事<br>
> 以是我定知 非是魔作佛 我堕疑网故 谓是魔所为<br>
> 闻佛柔软音 深远甚微妙 演畅清净法 我心大欢喜<br>
> 疑悔永已尽 安住实智中 我定当作佛 为天人所敬<br>
> 转无上法轮 教化诸菩萨

尔时。佛告舍利弗。

> 吾今于天人沙门婆罗门等大众中。说我昔曾于二万亿佛所。为无上道故常教化汝。汝亦长夜随我受学。我以方便引导汝故生我法中。舍利弗。我昔教汝志愿佛道。汝今悉忘。而便自谓已得灭度。我今还欲令汝忆念本愿所行道故。为诸声闻说是大乘经。名妙法莲华教菩萨法佛所护念。*舍利弗。汝于未来世过无量无边不可思议劫。供养若干千万亿佛。奉持正法。具足菩萨所行之道。当得作佛。号曰华光如来应供正遍知明行足善逝世间解无上士调御丈夫天人师佛世尊。国名离垢。其土平正清净严饰。安隐丰乐天人炽盛。琉璃为地有八交道。黄金为绳以界其侧。其傍各有七宝行树。常有华果。华光如来亦以三乘教化众生。舍利弗。彼佛出时虽非恶世。以本愿故说三乘法。其劫名大宝庄严。何故名曰大宝庄严。其国中以菩萨为大宝故。彼诸菩萨无量无边不可思议。算数譬喻所不能及。非佛智力无能知者。若欲行时宝华承足。此诸菩萨非初发意。皆久殖德本。于无量百千万亿佛所净修梵行。恒为诸佛之所称叹。常修佛慧具大神通。善知一切诸法之门。质直无伪志念坚固。如是菩萨充满其国。舍利弗。华光佛寿十二小劫。除为王子未作佛时。其国人民寿八小劫。华光如来过十二小劫。授坚满菩萨阿耨多罗三藐三菩提记。告诸比丘。是坚满菩萨次当作佛。号曰华足安行多陀阿伽度阿罗诃三藐三佛陀。其佛国土亦复如是。舍利弗。是华光佛灭度之后。正法住世三十二小劫。像法住世亦三十二小劫。*

尔时。世尊欲重宣此义而说偈言。

> 舍利弗来世 成佛普智尊 号名曰华光 当度无量众<br>
> 供养无数佛 具足菩萨行 十力等功德 证于无上道<br>
> 过无量劫已 劫名大宝严 世界名离垢 清净无瑕秽<br>
> 以琉璃为地 金绳界其道 七宝杂色树 常有华果实<br>
> 彼国诸菩萨 志念常坚固 神通波罗蜜 皆已悉具足<br>
> 于无数佛所 善学菩萨道 如是等大士 华光佛所化<br>
> 佛为王子时 弃国舍世荣 于最末后身 出家成佛道<br>
> 华光佛住世 寿十二小劫 其国人民众 寿命八小劫<br>
> 佛灭度之后 正法住于世 三十二小劫 广度诸众生<br>
> 正法灭尽已 像法三十二 舍利广流布 天人普供养<br>
> 华光佛所为 其事皆如是 其两足圣尊 最胜无伦匹<br>
> 彼即是汝身 宜应自欣庆

尔时。四部众。比丘比丘尼。优婆塞优婆夷。天龙夜叉乾闼婆阿修罗迦楼罗紧那罗摩睺罗伽等大众。见舍利弗于佛前受阿耨多罗三藐三菩提记。心大欢喜踊跃无量。各各脱身所著上衣。以供养佛。释提桓因梵天王等。与无数天子。亦以天妙衣天曼陀罗华摩诃曼陀罗华等。供养于佛。所散天衣住虚空中。而自回转。诸天伎乐百千万种。于虚空中一时俱作。雨众天华。而作是言。

> 佛昔于波罗奈初转法轮。今乃复转无上最大法轮。

尔时。诸天子欲重宣此义而说偈言。

> 昔于波罗奈 转四谛法轮 分别说诸法 五众之生灭<br>
> 今复转最妙 无上大法轮 是法甚深奥 少有能信者<br>
> 我等从昔来 数闻世尊说 未曾闻如是 深妙之上法<br>
> 世尊说是法 我等皆随喜 大智舍利弗 今得受尊记<br>
> 我等亦如是 必当得作佛 于一切世间 最尊无有上<br>
> 佛道叵思议 方便随宜说 我所有福业 今世若过世<br>
> 及见佛功德 尽回向佛道

尔时。舍利弗白佛言。

> 世尊。我今无复疑悔。亲于佛前得受阿耨多罗三藐三菩提记。是诸千二百心自在者。昔住学地。佛常教化言。我法能离生老病死究竟涅槃。是学无学人。亦各自以离我见及有无见等。谓得涅槃。而今于世尊前闻所未闻皆堕疑惑。善哉世尊。愿为四众说其因缘令离疑悔。

尔时。佛告舍利弗。

> 我先不言诸佛世尊。以种种因缘譬喻言辞方便说法。皆为阿耨多罗三藐三菩提耶。是诸所说皆为化菩萨故。然舍利弗。今当复以譬喻更明此义。诸有智者。以譬喻得解。舍利弗。若国邑聚落有大长者。其年衰迈财富无量。多有田宅及诸僮仆。其家广大。唯有一门。多诸人众。一百二百乃至五百人。止住其中。堂阁朽故墙壁隤落。柱根腐败梁栋倾危。周匝俱时欻然火起焚烧舍宅。长者诸子。若十二十或至三十。在此宅中。长者见是大火从四面起。即大惊怖。而作是念。我虽能于此所烧之门安隐得出。而诸子等。于火宅内乐著嬉戏。不觉不知不惊不怖。火来逼身苦痛切己。心不厌患无求出意。舍利弗。是长者作是思惟。我身手有力。当以衣[袖-由+戒]。若以机案。从舍出之。复更思惟。是舍唯有一门。而复狭小。诸子幼稚未有所识。恋著戏处。或当堕落为火所烧。我当为说怖畏之事。此舍已烧宜时疾出。无令为火之所烧害。作是念已。如所思惟。具告诸子。汝等速出。父虽怜愍善言诱喻。而诸子等。乐著嬉戏不肯信受。不惊不畏了无出心。亦复不知何者是火何者为舍。云何为失。但东西走戏视父而已。尔时长者即作是念。此舍已为大火所烧。我及诸子若不时出必为所焚。我今当设方便。令诸子等得免斯害。父知诸子先心各有所好。种种珍玩奇异之物情必乐著。而告之言。汝等所可玩好希有难得。汝若不取后必忧悔。如此种种羊车鹿车牛车今在门外。可以游戏。汝等于此火宅宜速出来。随汝所欲皆当与汝。尔时诸子闻父所说。珍玩之物适其愿故。心各勇锐互相推排。竞共驰走争出火宅。是时长者。见诸子等安隐得出。皆于四衢道中露地而坐。无复障碍。其心泰然欢喜踊跃。时诸子等。各白父言。父先所许玩好之具。羊车鹿车牛车愿时赐与。

> 舍利弗。尔时长者。各赐诸子等一大车。其车高广众宝庄校。周匝栏楯四面悬铃。又于其上张设幰盖。亦以珍奇杂宝而严饰之。宝绳绞络垂诸华缨。重敷綩綖安置丹枕。驾以白牛。肤色充洁形体姝好。有大筋力。行步平正。其疾如风。又多仆从而侍卫之。所以者何。是大长者。财富无量。种种诸藏悉皆充溢。而作是念。我财物无极。不应以下劣小车与诸子等。今此幼童皆是吾子。爱无偏党。我有如是七宝大车。其数无量。应当等心各各与之。不宜差别。所以者何。以我此物周给一国。犹尚不匮。何况诸子。是时诸子。各乘大车得未曾有。非本所望。舍利弗。于汝意云何。是长者等与诸子珍宝大车。宁有虚妄不。

舍利弗言。

> 不也世尊。是长者但令诸子得免火难。全其躯命非为虚妄。何以故。若全身命。便为已得玩好之具。况复方便于彼火宅而拔济之。世尊。若是长者。乃至不与最小一车。犹不虚妄。何以故。是长者先作是意。我以方便令子得出。以是因缘无虚妄也。何况长者。自知财富无量。欲饶益诸子等与大车。

佛告舍利弗。

> 善哉善哉。如汝所言。舍利弗。*如来亦复如是。则为一切世间之父。于诸怖畏衰恼忧患无明闇蔽永尽无余。而悉成就无量知见力无所畏。有大神力及智慧力。具足方便智慧波罗蜜。大慈大悲常无懈惓。恒求善事利益一切。而生三界朽故火宅。为度众生生老病死忧悲苦恼愚痴闇蔽三毒之火。教化令得阿耨多罗三藐三菩提。见诸众生为生老病死忧悲苦恼之所烧煮。亦以五欲财利故受种种苦。又以贪著追求故现受众苦。后受地狱畜生饿鬼之苦。若生天上及在人间。贫穷困苦爱别离苦怨憎会苦。如是等种种诸苦。众生没在其中。欢喜游戏。不觉不知不惊不怖。亦不生厌不求解脱。于此三界火宅东西驰走。虽遭大苦不以为患。舍利弗。佛见此已便作是念。我为众生之父。应拔其苦难。与无量无边佛智慧乐。令其游戏。*

> 舍利弗。如来复作是念。若我但以神力及智慧力。舍于方便。为诸众生。赞如来知见力无所畏者。众生不能以是得度。所以者何。是诸众生。未免生老病死忧悲苦恼。而为三界火宅所烧。何由能解佛之智慧。舍利弗。如彼长者。虽复身手有力而不用之。但以殷勤方便。勉济诸子火宅之难。然后各与珍宝大车。如来亦复如是。虽有力无所畏。而不用之。但以智慧方便。于三界火宅拔济众生。为说三乘声闻辟支佛佛乘。而作是言。汝等莫得乐住三界火宅。勿贪粗弊色声香味触也。若贪著生爱则为所烧。汝速出三界。当得三乘声闻辟支佛佛乘。我今为汝保任此事。终不虚也。汝等但当勤修精进。如来以是方便诱进众生。复作是言。汝等当知。此三乘法皆是圣所称叹。自在无系无所依求。乘是三乘。以无漏根力觉道禅定解脱三昧等。而自娱乐。便得无量安隐快乐。舍利弗。若有众生。内有智性。从佛世尊闻法信受。殷勤精进欲速出三界。自求涅槃。是名声闻乘。如彼诸子为求羊车出于火宅。若有众生。从佛世尊闻法信受。殷勤精进求自然慧。乐独善寂深知诸法因缘。是名辟支佛乘。如彼诸子为求鹿车出于火宅。若有众生。从佛世尊闻法信受。勤修精进。求一切智佛智自然智无师智如来知见力无所畏。愍念安乐无量众生。利益天人度脱一切。是名大乘。菩萨求此乘故名为摩诃萨。如彼诸子为求牛车出于火宅。舍利弗。如彼长者见诸子等安隐得出火宅到无畏处。自惟财富无量等以大车而赐诸子。如来亦复如是。为一切众生之父。若见无量亿千众生以佛教门出三界苦怖畏险道得涅槃乐。如来尔时便作是念。我有无量无边智慧力无畏等诸佛法藏。是诸众生皆是我子。等与大乘。不令有人独得灭度。皆以如来灭度而灭度之。是诸众生脱三界者。悉与诸佛禅定解脱等娱乐之具。皆是一相一种圣所称叹。能生净妙第一之乐。舍利弗。如彼长者初以三车诱引诸子。然后但与大车宝物庄严安隐第一。然彼长者。无虚妄之咎。如来亦复如是。无有虚妄。初说三乘引导众生。然后但以大乘而度脱之。何以故。如来有无量智慧力无所畏诸法之藏。能与一切众生大乘之法。但不尽能受。舍利弗。以是因缘。当知诸佛方便力故。于一佛乘分别说三。

佛欲重宣此义而说偈言。

> 譬如长者 有一大宅 其宅久故 而复顿弊 堂舍高危 柱根摧朽<br>
> 梁栋倾斜 基陛隤毁 墙壁圮坼 泥涂褫落 覆苫乱坠 椽梠差脱<br>
> 周障屈曲 杂秽充遍 有五百人 止住其中 鸱枭雕鹫 乌鹊鸠鸽<br>
> 蚖蛇蝮蝎 蜈蚣蚰蜒 守宫百足 狖狸鼷鼠 诸恶虫辈 交横驰走<br>
> 屎尿臭处 不净流溢 蜣螂诸虫 而集其上 狐狼野干 咀嚼践蹋<br>
> [齿x齐]啮死尸 骨肉狼藉 由是群狗 竞来搏撮 饥羸慞惶 处处求食<br>
> 斗诤[齿x查]掣 啀喍[口x睾]吠 其舍恐怖 变状如是 处处皆有 魑魅魍魉<br>
> 夜叉恶鬼 食啖人肉 毒虫之属 诸恶禽兽 孚乳产生 各自藏护<br>
> 夜叉竞来 争取食之 食之既饱 恶心转炽 斗诤之声 甚可怖畏<br>
> 鸠槃荼鬼 蹲踞土埵 或时离地 一尺二尺 往返游行 纵逸嬉戏<br>
> 捉狗两足 扑令失声 以脚加颈 怖狗自乐 复有诸鬼 其身长大<br>
> 裸形黑瘦 常住其中 发大恶声 叫呼求食 复有诸鬼 其咽如针<br>
> 复有诸鬼 首如牛头 或食人肉 或复啖狗 头发蓬乱 残害凶险<br>
> 饥渴所逼 叫唤驰走 夜叉饿鬼 诸恶鸟兽 饥急四向 窥看窗牖<br>
> 如是诸难 恐畏无量 是朽故宅 属于一人 其人近出 未久之间<br>
> 于后舍宅 忽然火起 四面一时 其炎俱炽 栋梁椽柱 爆声震裂<br>
> 摧折堕落 墙壁崩倒 诸鬼神等 扬声大叫 雕鹫诸鸟 鸠槃荼等<br>
> 周章惶怖 不能自出 恶兽毒虫 藏窜孔穴 毗舍阇鬼 亦住其中<br>
> 薄福德故 为火所逼 共相残害 饮血啖肉 野干之属 并已前死<br>
> 诸大恶兽 竞来食啖 臭烟[火x逢][火x孛] 四面充塞 蜈蚣蚰蜒 毒蛇之类<br>
> 为火所烧 争走出穴 鸠槃荼鬼 随取而食 又诸饿鬼 头上火燃<br>
> 饥渴热恼 周章闷走 其宅如是 甚可怖畏 毒害火灾 众难非一<br>
> 是时宅主 在门外立 闻有人言 汝诸子等 先因游戏 来入此宅<br>
> 稚小无知 欢娱乐著 长者闻已 惊入火宅 方宜救济 令无烧害<br>
> 告喻诸子 说众患难 恶鬼毒虫 灾火蔓延 众苦次第 相续不绝<br>
> 毒蛇蚖蝮 及诸夜叉 鸠槃茶鬼 野干狐狗 雕鹫鸱枭 百足之属<br>
> 饥渴恼急 甚可怖畏 此苦难处 况复大火 诸子无知 虽闻父诲<br>
> 犹故乐著 嬉戏不已 是时长者 而作是念 诸子如此 益我愁恼<br>
> 今此舍宅 无一可乐 而诸子等 耽湎嬉戏 不受我教 将为火害<br>
> 即便思惟 设诸方便 告诸子等 我有种种 珍玩之具 妙宝好车<br>
> 羊车鹿车 大牛之车 今在门外 汝等出来 吾为汝等 造作此车<br>
> 随意所乐 可以游戏 诸子闻说 如此诸车 即时奔竞 驰走而出<br>
> 到于空地 离诸苦难 长者见子 得出火宅 住于四衢 坐师子座<br>
> 而自庆言 我今快乐 此诸子等 生育甚难 愚小无知 而入险宅<br>
> 多诸毒虫 魑魅可畏 大火猛炎 四面俱起 而此诸子 贪乐嬉戏<br>
> 我已救之 令得脱难 是故诸人 我今快乐 尔时诸子 知父安坐<br>
> 皆诣父所 而白父言 愿赐我等 三种宝车 如前所许 诸子出来<br>
> 当以三车 随汝所欲 今正是时 唯垂给与 长者大富 库藏众多<br>
> 金银琉璃 车磲马脑 以众宝物 造诸大车 庄校严饰 周匝栏楯<br>
> 四面悬铃 金绳交络 真珠罗网 张施其上 金华诸璎 处处垂下<br>
> 众彩杂饰 周匝围绕 柔软缯纩 以为茵蓐 上妙细[叠x毛] 价直千亿<br>
> 鲜白净洁 以覆其上 有大白牛 肥壮多力 形体姝好 以驾宝车<br>
> 多诸傧从 而侍卫之 以是妙车 等赐诸子 诸子是时 欢喜踊跃<br>
> 乘是宝车 游于四方 嬉戏快乐 自在无碍 告舍利弗 我亦如是<br>
> **众圣中尊 世间之父 一切众生 皆是吾子 深著世乐 无有慧心**<br>
> **三界无安 犹如火宅 众苦充满 甚可怖畏 常有生老 病死忧患**<br>
> **如是等火 炽然不息 如来已离 三界火宅 寂然闲居 安处林野**<br>
> **今此三界 皆是我有 其中众生 悉是吾子 而今此处 多诸患难**<br>
> **唯我一人 能为救护 虽复教诏 而不信受 于诸欲染 贪著深故**<br>
> **以是方便 为说三乘 令诸众生 知三界苦 开示演说 出世间道**<br>
> **是诸子等 若心决定 具足三明 及六神通 有得缘觉 不退菩萨**<br>
> **汝舍利弗 我为众生 以此譬喻 说一佛乘 汝等若能 信受是语**<br>
> **一切皆当 成得佛道 是乘微妙 清净第一 于诸世间 为无有上**<br>
> **佛所悦可 一切众生 所应称赞 供养礼拜 无量亿千 诸力解脱**<br>
> **禅定智慧 及佛余法 得如是乘 令诸子等 日夜劫数 常得游戏**<br>
> **与诸菩萨 及声闻众 乘此宝乘 直至道场 以是因缘 十方谛求**<br>
> **更无余乘 除佛方便 告舍利弗 汝诸人等 皆是吾子 我则是父**<br>
> **汝等累劫 众苦所烧 我皆济拔 令出三界 我虽先说 汝等灭度**<br>
> **但尽生死 而实不灭 今所应作 唯佛智慧 若有菩萨 于是众中**<br>
> **能一心听 诸佛实法 诸佛世尊 虽以方便 所化众生 皆是菩萨**<br>
> **若人小智 深著爱欲 为此等故 说于苦谛 众生心喜 得未曾有**<br>
> **佛说苦谛 真实无异 若有众生 不知苦本 深著苦因 不能暂舍**<br>
> **为是等故 方便说道 诸苦所因 贪欲为本 若灭贪欲 无所依止**<br>
> **灭尽诸苦 名第三谛 为灭谛故 修行于道 离诸苦缚 名得解脱**<br>
> **是人于何 而得解脱 但离虚妄 名为解脱 其实未得 一切解脱**<br>
> **佛说是人 未实灭度 斯人未得 无上道故 我意不欲 令至灭度**<br>
> **我为法王 于法自在 安隐众生 故现于世 汝舍利弗 我此法印**<br>
> **为欲利益 世间故说 在所游方 勿妄宣传 若有闻者 随喜顶受**<br>
> **当知是人 阿鞞跋致 若有信受 此经法者 是人已曾 见过去佛**<br>
> **恭敬供养 亦闻是法 若人有能 信汝所说 则为见我 亦见于汝**<br>
> **及比丘僧 并诸菩萨 斯法华经 为深智说 浅识闻之 迷惑不解**<br>
> **一切声闻 及辟支佛 于此经中 力所不及 汝舍利弗 尚于此经**<br>
> **以信得入 况余声闻 其余声闻 信佛语故 随顺此经 非己智分**<br>
> **又舍利弗 憍慢懈怠 计我见者 莫说此经 凡夫浅识 深著五欲**<br>
> **闻不能解 亦勿为说 若人不信 毁谤此经 则断一切 世间佛种**<br>
> **或复颦蹙 而怀疑惑 汝当听说 此人罪报 若佛在世 若灭度后**<br>
> **其有诽谤 如斯经典 见有读诵 书持经者 轻贱憎嫉 而怀结恨**<br>
> **此人罪报 汝今复听 其人命终 入阿鼻狱 具足一劫 劫尽更生**<br>
> **如是展转 至无数劫 从地狱出 当堕畜生 若狗野干 其影**[乞x页]瘦<br>
> **黧黮疥癞 人所触娆 又复为人 之所恶贱 常困饥渴 骨肉枯竭**<br>
> **生受楚毒 死被瓦石 断佛种故 受斯罪报 若作馲驼 或生中驴**<br>
> **身常负重 加诸杖捶 但念水草 余无所知 谤斯经故 获罪如是**<br>
> **有作野干 来入聚落 身体疥癞 又无一目 为诸童子 之所打掷**<br>
> **受诸苦痛 或时致死 于此死已 更受蟒身 其形长大 五百由旬**<br>
> **聋騃无足 宛转腹行 为诸小虫 之所唼食 昼夜受苦 无有休息**<br>
> **谤斯经故 获罪如是 若得为人 诸根闇钝 矬陋挛躄 盲聋背伛**<br>
> **有所言说 人不信受 口气常臭 鬼魅所著 贫穷下贱 为人所使**<br>
> **多病痟瘦 无所依怙 虽亲附人 人不在意 若有所得 寻复忘失**<br>
> **若修医道 顺方治病 更增他疾 或复致死 若自有病 无人救疗**<br>
> **设服良药 而复增剧 若他反逆 抄劫窃盗 如是等罪 横罗其殃**<br>
> **如斯罪人 永不见佛 众圣之王 说法教化 如斯罪人 常生难处**<br>
> **狂聋心乱 永不闻法 于无数劫 如恒河沙 生辄聋哑 诸根不具**<br>
> **常处地狱 如游园观 在余恶道 如己舍宅 驼驴猪狗 是其行处**<br>
> **谤斯经故 获罪如是 若得为人 聋盲喑哑 贫穷诸衰 以自庄严**<br>
> **水肿干痟 疥癞痈疽 如是等病 以为衣服 身常臭处 垢秽不净**<br>
> **深著我见 增益嗔恚 淫欲炽盛 不择禽兽 谤斯经故 获罪如是**<br>
> **告舍利弗 谤斯经者 若说其罪 穷劫不尽 以是因缘 我故语汝**<br>
> **无智人中 莫说此经 若有利根 智慧明了 多闻强识 求佛道者**<br>
> **如是之人 乃可为说 若人曾见 亿百千佛 殖诸善本 深心坚固**<br>
> **如是之人 乃可为说 若人精进 常修慈心 不惜身命 乃可为说**<br>
> **若人恭敬 无有异心 离诸凡愚 独处山泽 如是之人 乃可为说**<br>
> **又舍利弗 若见有人 舍恶知识 亲近善友 如是之人 乃可为说**<br>
> **若见佛子 持戒清洁 如净明珠 求大乘经 如是之人 乃可为说**<br>
> **若人无嗔 质直柔软 常愍一切 恭敬诸佛 如是之人 乃可为说**<br>
> **复有佛子 于大众中 以清净心 种种因缘 譬喻言辞 说法无碍**<br>
> **如是之人 乃可为说 若有比丘 为一切智 四方求法 合掌顶受**<br>
> **但乐受持 大乘经典 乃至不受 余经一偈 如是之人 乃可为说**<br>
> **如人至心 求佛舍利 如是求经 得已顶受 其人不复 志求余经**<br>
> **亦未曾念 外道典籍 如是之人 乃可为说 告舍利弗 我说是相**<br>
> **求佛道者 穷劫不尽 如是等人 则能信解 汝当为说 妙法华经**

### 妙法莲华经信解品第四

尔时。慧命。须菩提。摩诃迦旃延。摩诃迦叶。摩诃目犍连。从佛所闻未曾有法。世尊授舍利弗阿耨多罗三藐三菩提记。发希有心欢喜踊跃。即从座起整衣服。偏袒右肩右膝著地。一心合掌曲躬恭敬。瞻仰尊颜而白佛言。

> 我等居僧之首。年并朽迈。自谓已得涅槃无所堪任。不复进求阿耨多罗三藐三菩提。世尊往昔说法既久。我时在座身体疲懈。但念空无相无作。于菩萨法游戏神通净佛国土成就众生心不喜乐。所以者何。世尊令我等出于三界得涅槃证。又今我等年已朽迈于佛教化菩萨阿耨多罗三藐三菩提。不生一念好乐之心。我等今于佛前闻授声闻阿耨多罗三藐三菩提记。心甚欢喜得未曾有。不谓于今忽然得闻希有之法。深自庆幸获大善利。无量珍宝不求自得。

> 世尊。我等今者。乐说譬喻以明斯义。譬若有人年既幼稚。舍父逃逝久住他国。或十二十至五十岁。年既长大加复穷困。驰骋四方以求衣食。渐渐游行遇向本国。其父先来。求子不得。中止一城。其家大富财宝无量。金银琉璃珊瑚虎珀颇梨珠等。其诸仓库悉皆盈溢。多有僮仆臣佐吏民。象马车乘牛羊无数。出入息利乃遍他国。商估贾客亦甚众多。时贫穷子。游诸聚落经历国邑。遂到其父所止之城。父母念子。与子离别五十余年。而未曾向人说如此事。但自思惟心怀悔恨。自念老朽多有财物。金银珍宝仓库盈溢。无有子息。一旦终没财物散失。无所委付。是以殷勤每忆其子。复作是念。我若得子委付财物。坦然快乐无复忧虑。世尊。尔时穷子。佣赁展转遇到父舍住立门侧。遥见其父踞师子床宝机承足。诸婆罗门刹利居士皆恭敬围绕。以真珠璎珞价直千万庄严其身。吏民僮仆手执白拂侍立左右。覆以宝帐。垂诸华幡。香水洒地。散众名华。罗列宝物出内取与。有如是等种种严饰。威德特尊。穷子见父有大力势。即怀恐怖。悔来至此。窃作是念。此或是王。或是王等。非我佣力得物之处。不如往至贫里肆力有地。衣食易得。若久住此。或见逼迫强使我作。作是念已。疾走而去。时富长者。于师子座见子便识。心大欢喜。即作是念。我财物库藏。今有所付。我常思念此子。无由见之。而忽自来。甚适我愿。我虽年朽犹故贪惜。即遣傍人急追将还。尔时使者疾走往捉。穷子惊愕称怨大唤。我不相犯何为见捉。使者执之愈急强牵将还。于时穷子自念。无罪而被囚执此必定死。转更惶怖闷绝躄地。父遥见之。而语使言。不须此人。勿强将来。以冷水洒面令得醒悟。莫复与语。所以者何。父知其子志意下劣。自知豪贵为子所难。审知是子。而以方便不语他人云是我子。使者语之。我今放汝随意所趣。穷子欢喜得未曾有。从地而起往至贫里以求衣食。尔时长者。将欲诱引其子。而设方便。密遣二人形色憔悴无威德者。汝可诣彼徐语穷子。此有作处倍与汝直。穷子若许将来使作。若言欲何所作。便可语之。雇汝除粪。我等二人亦共汝作。时二使人即求穷子。既已得之具陈上事。尔时穷子先取其价寻与除粪。其父见子愍而怪之。又以他日于窗牖中遥见子身。羸瘦憔悴粪土尘坌污秽不净。即脱璎珞细软上服严饰之具。更著粗弊垢腻之衣。尘土坌身右手执持除粪之器。状有所畏语诸作人。汝等勤作勿得懈息。以方便故得近其子。后复告言。咄男子。汝常此作勿复余去。当加汝价。诸有所须盆器米面盐醋之属。莫自疑难。亦有老弊使人。须者相给。好自安意。我如汝父勿复忧虑。所以者何。我年老大而汝少壮。汝常作时无有欺怠嗔恨怨言。都不见汝有此诸恶如余作人。自今已后如所生子。即时长者更与作字名之为儿。尔时穷子。虽欣此遇。犹故自谓客作贱人。由是之故于二十年中常令除粪。过是已后。心相体信入出无难。然其所止犹在本处。 

> 世尊。尔时长者有疾。自知将死不久。语穷子言。我今多有金银珍宝仓库盈溢。其中多少所应取与。汝悉知之。我心如是当体此意。所以者何。今我与汝便为不异。宜加用心无令漏失。尔时穷子。即受教敕领知众物。金银珍宝及诸库藏。而无悕取一餐之意。然其所止故在本处。下劣之心亦未能舍。复经少时。父知子意渐已通泰成就大志自鄙先心。临欲终时而命其子。并会亲族。国王大臣刹利居士皆悉已集。即自宣言。诸君当知。此是我子。我之所生。于某城中舍吾逃走。伶俜辛苦五十余年。其本字某。我名某甲。昔在本城怀忧推觅。忽于此间遇会得之。此实我子。我实其父。今我所有一切财物。皆是子有。先所出内是子所知。世尊。是时穷子闻父此言。即大欢喜得未曾有。而作是念。我本无心有所希求。今此宝藏自然而至。

> 世尊。大富长者则是如来。我等皆似佛子。如来常说我等为子。世尊。我等以三苦故。于生死中受诸热恼。迷惑无知乐著小法。今日世尊令我等思惟蠲除诸法戏论之粪。我等于中勤加精进得至涅槃一日之价。既得此已心大欢喜自以为足。而便自谓。于佛法中勤精进故。所得弘多。然世尊先知我等心著弊欲乐于小法。便见纵舍不为分别。汝等当有如来知见宝藏之分。世尊以方便力说如来智慧。我等从佛得涅槃一日之价以为大得。于此大乘无有志求。我等又因如来智慧。为诸菩萨开示演说。而自于此无有志愿。所以者何。佛知我等心乐小法。以方便力随我等说。而我等不知真是佛子。今我等方知。世尊于佛智慧无所吝惜。所以者何。我等昔来真是佛子。而但乐小法。若我等有乐大之心。佛则为我说大乘法。于此经中唯说一乘。而昔于菩萨前毁呰声闻乐小法者。然佛实以大乘教化。是故我等说本无心有所悕求。今法王大宝自然而至。如佛子所应得者皆已得之。 

尔时。摩诃迦叶欲重宣此义而说偈言。

> 我等今日 闻佛音教 欢喜踊跃 得未曾有 佛说声闻 当得作佛<br>
> 无上宝聚 不求自得 譬如童子 幼稚无识 舍父逃逝 远到他土<br>
> 周流诸国 五十余年 其父忧念 四方推求 求之既疲 顿止一城<br>
> 造立舍宅 五欲自娱 其家巨富 多诸金银 车磲马脑 真珠琉璃<br>
> 象马牛羊 辇舆车乘 田业僮仆 人民众多 出入息利 乃遍他国<br>
> 商估贾人 无处不有 千万亿众 围绕恭敬 常为王者 之所爱念<br>
> 群臣豪族 皆共宗重 以诸缘故 往来者众 豪富如是 有大力势<br>
> 而年朽迈 益忧念子 夙夜惟念 死时将至 痴子舍我 五十余年<br>
> 库藏诸物 当如之何 尔时穷子 求索衣食 从邑至邑 从国至国<br>
> 或有所得 或无所得 饥饿羸瘦 体生疮癣 渐次经历 到父住城<br>
> 佣赁展转 遂至父舍 尔时长者 于其门内 施大宝帐 处师子座<br>
> 眷属围绕 诸人侍卫 或有计算 金银宝物 出内财产 注记券疏<br>
> 穷子见父 豪贵尊严 谓是国王 若是王等 惊怖自怪 何故至此<br>
> 覆自念言 我若久住 或见逼迫 强驱使作 思惟是已 驰走而去<br>
> 借问贫里 欲往佣作 长者是时 在师子座 遥见其子 默而识之<br>
> 即敕使者 追捉将来 穷子惊唤 迷闷躄地 是人执我 必当见杀<br>
> 何用衣食 使我至此 长者知子 愚痴狭劣 不信我言 不信是父<br>
> 即以方便 更遣余人 眇目矬陋 无威德者 汝可语之 云当相雇<br>
> 除诸粪秽 倍与汝价 穷子闻之 欢喜随来 为除粪秽 净诸房舍<br>
> 长者于牖 常见其子 念子愚劣 乐为鄙事 于是长者 著弊垢衣<br>
> 执除粪器 往到子所 方便附近 语令勤作<br>
> 既益汝价 并涂足油 饮食充足 荐席厚暖 如是苦言 汝当勤作<br>
> 又以软语 若如我子 长者有智 渐令入出 经二十年 执作家事<br>
> 示其金银 真珠颇梨 诸物出入 皆使令知 犹处门外 止宿草庵<br>
> 自念贫事 我无此物 父知子心 渐已广大 欲与财物 即聚亲族<br>
> 国王大臣 刹利居士 于此大众 说是我子 舍我他行 经五十岁<br>
> 自见子来 已二十年 昔于某城 而失是子 周行求索 遂来至此<br>
> 凡我所有 舍宅人民 悉以付之 恣其所用 子念昔贫 志意下劣<br>
> 今于父所 大获珍宝 并及舍宅 一切财物 甚大欢喜 得未曾有<br>
> 佛亦如是 知我乐小 未曾说言 汝等作佛 而说我等 得诸无漏<br>
> 成就小乘 声闻弟子 佛敕我等 说最上道 修习此者 当得成佛<br>
> 我承佛教 为大菩萨 以诸因缘 种种譬喻 若干言辞 说无上道<br>
> 诸佛子等 从我闻法 日夜思惟 精勤修习 是时诸佛 即授其记<br>
> 汝于来世 当得作佛 一切诸佛 秘藏之法 但为菩萨 演其实事<br>
> 而不为我 说斯真要 如彼穷子 得近其父 虽知诸物 心不希取<br>
> 我等虽说 佛法宝藏 自无志愿 亦复如是 我等内灭 自谓为足<br>
> 唯了此事 更无余事 我等若闻 净佛国土 教化众生 都无欣乐<br>
> 所以者何 一切诸法 皆悉空寂 无生无灭 无大无小 无漏无为<br>
> 如是思惟 不生喜乐 我等长夜 于佛智慧 无贪无著 无复志愿<br>
> 而自于法 谓是究竟 我等长夜 修习空法 得脱三界 苦恼之患<br>
> 住最后身 有余涅槃 佛所教化 得道不虚 则为已得 报佛之恩<br>
> 我等虽为 诸佛子等 说菩萨法 以求佛道 而于是法 永无愿乐<br>
> 导师见舍 观我心故 初不劝进 说有实利 如富长者 知子志劣<br>
> 以方便力 柔伏其心 然后乃付 一切财物<br>
> 佛亦如是 现希有事 知乐小者 以方便力 调伏其心 乃教大智<br>
> 我等今日 得未曾有 非先所望 而今自得 如彼穷子 得无量宝<br>
> 世尊我今 得道得果 于无漏法 得清净眼 我等长夜 持佛净戒<br>
> 始于今日 得其果报 法王法中 久修梵行 今得无漏 无上大果<br>
> 我等今者 真是声闻 以佛道声 令一切闻 我等今者 真阿罗汉<br>
> 于诸世间 天人魔梵 普于其中 应受供养 世尊大恩 以希有事<br>
> 怜愍教化 利益我等 无量亿劫 谁能报者 手足供给 头顶礼敬<br>
> 一切供养 皆不能报 若以顶戴 两肩荷负 于恒沙劫 尽心恭敬<br>
> 又以美膳 无量宝衣 及诸卧具 种种汤药 牛头栴檀 及诸珍宝<br>
> 以起塔庙 宝衣布地 如斯等事 以用供养 于恒沙劫 亦不能报<br>
> 诸佛希有 无量无边 不可思议 大神通力 无漏无为 诸法之王<br>
> 能为下劣 忍于斯事 取相凡夫 随宜为说 诸佛于法 得最自在<br>
> 知诸众生 种种欲乐 及其志力 随所堪任 以无量喻 而为说法<br>
> 随诸众生 宿世善根 又知成熟 未成熟者 种种筹量 分别知已<br>
> 于一乘道 随宜说三

## 妙法莲华经卷第三

### 药草喻品第五

尔时。世尊告摩诃迦叶及诸大弟子。

> 善哉善哉。迦叶善说如来真实功德。诚如所言。如来复有无量无边阿僧祇功德。汝等若于无量亿劫说不能尽。迦叶当知。如来是诸法之王。若有所说皆不虚也。于一切法以智方便而演说之。其所说法皆悉到于一切智地。如来观知一切诸法之所归趣。亦知一切众生深心所行。通达无碍。又于诸法究尽明了。示诸众生一切智慧。迦叶。譬如三千大千世界。山川溪谷土地所生卉木丛林。及诸药草种类若干名色各异。密云弥布遍覆三千大千世界。一时等澍其泽普洽卉木丛林及诸药草。小根小茎小枝小叶。中根中茎中枝中叶。大根大茎大枝大叶。诸树大小。随上中下各有所受。一云所雨。称其种性而得生长。华果敷实。虽一地所生一雨所润。而诸草木各有差别。迦叶当知。如来亦复如是。出现于世如大云起。以大音声普遍世界天人阿修罗。如彼大云遍覆三千大千国土。于大众中而唱是言。我是如来应供正遍知明行足善逝世间解无上士调御丈夫天人师佛世尊。未度者令度。未解者令解。未安者令安。未涅槃者令得涅槃。今世后世如实知之。我是一切知者。一切见者。知道者。开道者。说道者。汝等天人阿修罗众皆应到此。为听法故。

> 尔时无数千万亿种众生来至佛所而听法。如来于时观是众生诸根利钝精进懈怠。随其所堪而为说法。种种无量。皆令欢喜快得善利。是诸众生闻是法已。现世安隐后生善处。以道受乐亦得闻法。既闻法已离诸障碍。于诸法中。任力所能渐得入道。如彼大云雨于一切卉木丛林及诸药草。如其种性。具足蒙润各得生长。如来说法一相一味。所谓解脱相离相灭相。究竟至于一切种智。其有众生闻如来法。若持读诵如说修行。所得功德不自觉知。所以者何。唯有如来知此众生种相体性。念何事。思何事。修何事。云何念。云何思。云何修。以何法念。以何法思。以何法修。以何法得何法。众生住于种种之地。唯有如来如实见之明了无碍。如彼卉木丛林诸药草等。而不自知上中下性。如来知是一相一味之法。所谓解脱相离相灭相。究竟涅槃常寂灭相。终归于空。佛知是已。观众生心欲而将护之。是故不即为说一切种智。汝等迦叶。甚为希有。能知如来随宜说法。能信能受。所以者何。诸佛世尊随宜说法难解难知。

尔时。世尊欲重宣此义而说偈言。

> 破有法王 出现世间 随众生欲 种种说法 如来尊重 智慧深远<br>
> 久默斯要 不务速说 有智若闻 则能信解 无智疑悔 则为永失<br>
> 是故迦叶 随力为说 以种种缘 令得正见 迦叶当知 譬如大云<br>
> 起于世间 遍覆一切 慧云含润 电光晃曜 雷声远震 令众悦豫<br>
> 日光掩蔽 地上清凉 叆叇垂布 如可承揽 其雨普等 四方俱下<br>
> 流澍无量 率土充洽 山川险谷 幽邃所生 卉木药草 大小诸树<br>
> 百谷苗稼 甘蔗蒲萄 雨之所润 无不丰足 干地普洽 药木并茂<br>
> 其云所出 一味之水 草木丛林 随分受润 一切诸树 上中下等<br>
> 称其大小 各得生长 根茎枝叶 华果光色 一雨所及 皆得鲜泽<br>
> 如其体相 性分大小 所润是一 而各滋茂 佛亦如是 出现于世<br>
> 譬如大云 普覆一切 既出于世 为诸众生 分别演说 诸法之实<br>
> 大圣世尊 于诸天人 一切众中 而宣是言 我为如来 两足之尊<br>
> 出于世间 犹如大云 充润一切 枯槁众生 皆令离苦 得安隐乐<br>
> 世间之乐 及涅槃乐 诸天人众 一心善听 皆应到此 觐无上尊<br>
> 我为世尊 无能及者 安隐众生 故现于世 为大众说 甘露净法<br>
> 其法一味 解脱涅槃 以一妙音 演畅斯义 常为大乘 而作因缘<br>
> 我观一切 普皆平等 无有彼此 爱憎之心 我无贪著 亦无限碍<br>
> 恒为一切 平等说法 如为一人 众多亦然 常演说法 曾无他事<br>
> 去来坐立 终不疲厌 充足世间 如雨普润 贵贱上下 持戒毁戒<br>
> 威仪具足 及不具足 正见邪见 利根钝根 等雨法雨 而无懈倦<br>
> 一切众生 闻我法者 随力所受 住于诸地 或处人天 转轮圣王<br>
> 释梵诸王 是小药草 知无漏法 能得涅槃 起六神通 及得三明<br>
> 独处山林 常行禅定 得缘觉证 是中药草 求世尊处 我当作佛<br>
> 行精进定 是上药草 又诸佛子 专心佛道 常行慈悲 自知作佛<br>
> 决定无疑 是名小树 安住神通 转不退轮 度无量亿 百千众生<br>
> 如是菩萨 名为大树 佛平等说 如一味雨 随众生性 所受不同<br>
> 如彼草木 所禀各异 佛以此喻 方便开示 种种言辞 演说一法<br>
> 于佛智慧 如海一渧 我雨法雨 充满世间 一味之法 随力修行<br>
> 如彼丛林 药草诸树 随其大小 渐增茂好 诸佛之法 常以一味<br>
> 令诸世间 普得具足 渐次修行 皆得道果 声闻缘觉 处于山林<br>
> 住最后身 闻法得果 是名药草 各得增长 若诸菩萨 智慧坚固<br>
> 了达三界 求最上乘 是名小树 而得增长 复有住禅 得神通力<br>
> 闻诸法空 心大欢喜 放无数光 度诸众生 是名大树 而得增长<br>
> 如是迦叶 佛所说法 譬如大云 以一味雨 润于人华 各得成实<br>
> 迦叶当知 以诸因缘 种种譬喻 开示佛道 是我方便 诸佛亦然<br>
> 今为汝等 说最实事 诸声闻众 皆非灭度 汝等所行 是菩萨道<br>
> 渐渐修学 悉当成佛 

### 妙法莲华经授记品第六

尔时。世尊说是偈已。告诸大众唱如是言。

> 我此弟子摩诃迦叶。于未来世当得奉觐三百万亿诸佛世尊。供养恭敬尊重赞叹。广宣诸佛无量大法。于最后身得成为佛。名曰光明如来应供正遍知明行足善逝世间解无上士调御丈夫天人师佛世尊。国名光德。劫名大庄严。佛寿十二小劫。正法住世二十小劫。像法亦住二十小劫。国界严饰无诸秽恶瓦砾荆棘便利不净。其土平正。无有高下坑坎堆阜。琉璃为地宝树行列。黄金为绳以界道侧。散诸宝华周遍清净。其国菩萨无量千亿。诸声闻众亦复无数。无有魔事。虽有魔及魔民。皆护佛法。

尔时。世尊欲重宣此义而说偈言。

> 告诸比丘 我以佛眼 见是迦叶 于未来世 过无数劫 当得作佛<br>
> 而于来世 供养奉觐 三百万亿 诸佛世尊 为佛智慧 净修梵行<br>
> 供养最上 二足尊已 修习一切 无上之慧 于最后身 得成为佛<br>
> 其土清净 琉璃为地 多诸宝树 行列道侧 金绳界道 见者欢喜<br>
> 常出好香 散众名华 种种奇妙 以为庄严 其地平正 无有丘坑<br>
> 诸菩萨众 不可称计 其心调柔 逮大神通 奉持诸佛 大乘经典<br>
> 诸声闻众 无漏后身 法王之子 亦不可计 乃以天眼 不能数知<br>
> 其佛当寿 十二小劫 正法住世 二十小劫 像法亦住 二十小劫<br>
> 光明世尊 其事如是

尔时。大目犍连。须菩提。摩诃迦栴延等。皆悉悚栗。一心合掌瞻仰尊颜。目不暂舍。即共同声而说偈言。

> 大雄猛世尊 诸释之法王 哀愍我等故 而赐佛音声<br>
> 若知我深心 见为授记者 如以甘露洒 除热得清凉<br>
> 如从饥国来 忽遇大王膳 心犹怀疑惧 未敢即便食<br>
> 若复得王教 然后乃敢食 我等亦如是 每惟小乘过<br>
> 不知当云何 得佛无上慧 虽闻佛音声 言我等作佛<br>
> 心尚怀忧惧 如未敢便食 若蒙佛授记 尔乃快安乐<br>
> 大雄猛世尊 常欲安世间 愿赐我等记 如饥须教食

尔时。世尊知诸大弟子心之所念。告诸比丘。

> 是须菩提于当来世。奉觐三百万亿那由他佛。供养恭敬尊重赞叹。常修梵行具菩萨道。于最后身得成为佛。号曰名相如来应供正遍知明行足善逝世间解无上士调御丈夫天人师佛世尊。劫名有宝。国名宝生。其土平正。颇梨为地宝树庄严。无诸丘坑沙砾荆棘便利之秽。宝华覆地周遍清净。其土人民皆处宝台珍妙楼阁。声闻弟子无量无边。算数譬喻所不能知。诸菩萨众无数千万亿那由他。佛寿十二小劫。正法住世二十小劫。像法亦住二十小劫。其佛常处虚空为众说法。度脱无量菩萨及声闻众。

尔时。世尊欲重宣此义而说偈言。

> 诸比丘众 今告汝等 皆当一心 听我所说 我大弟子 须菩提者<br>
> 当得作佛 号曰名相 当供无数 万亿诸佛 随佛所行 渐具大道<br>
> 最后身得 三十二相 端正姝妙 犹如宝山 其佛国土 严净第一<br>
> 众生见者 无不爱乐 佛于其中 度无量众 其佛法中 多诸菩萨<br>
> 皆悉利根 转不退轮 彼国常以 菩萨庄严 诸声闻众 不可称数<br>
> 皆得三明 具六神通 住八解脱 有大威德 其佛说法 现于无量<br>
> 神通变化 不可思议 诸天人民 数如恒沙 皆共合掌 听受佛语<br>
> 其佛当寿 十二小劫 正法住世 二十小劫 像法亦住 二十小劫

尔时。世尊复告诸比丘众。

> 我今语汝。是大迦旃延于当来世。以诸供具供养奉事八千亿佛恭敬尊重。诸佛灭后。各起塔庙高千由旬。纵广正等五百由旬。皆以金银琉璃车磲马瑙真珠玫瑰七宝合成众华璎珞涂香末香烧香缯盖幢幡。供养塔庙。过是已后。当复供养二万亿佛。亦复如是。供养是诸佛已。具菩萨道当得作佛。号曰阎浮那提金光如来应供正遍知明行足善逝世间解无上士调御丈夫天人师佛世尊。其土平正。颇梨为地宝树庄严。黄金为绳以界道侧。妙华覆地周遍清净。见者欢喜。无四恶道地狱饿鬼畜生阿修罗道。多有天人诸声闻众。及诸菩萨无量万亿。庄严其国。佛寿十二小劫。正法住世二十小劫。像法亦住二十小劫。

尔时。世尊欲重宣此义而说偈言。

> 诸比丘众 皆一心听 如我所说 真实无异 是迦栴延 当以种种<br>
> 妙好供具 供养诸佛 诸佛灭后 起七宝塔 亦以华香 供养舍利<br>
> 其最后身 得佛智慧 成等正觉 国土清净 度脱无量 万亿众生<br>
> 皆为十方 之所供养 佛之光明 无能胜者 其佛号曰 阎浮金光<br>
> 菩萨声闻 断一切有 无量无数 庄严其国

尔时。世尊复告大众。

> 我今语汝。是大目犍连。当以种种供具供养八千诸佛。恭敬尊重。诸佛灭后。各起塔庙高千由旬。纵广正等五百由旬。皆以金银琉璃车磲马瑙真珠玫瑰七宝合成众华璎珞涂香末香烧香缯盖幢幡。以用供养。过是已后。当复供养二百万亿诸佛。亦复如是。当得成佛。号曰多摩罗跋栴檀香如来应供正遍知明行足善逝世间解无上士调御丈夫天人师佛世尊。劫名喜满。国名意乐。其土平正。颇梨为地宝树庄严。散真珠华周遍清净。见者欢喜。多诸天人菩萨声闻其数无量。佛寿二十四小劫。正法住世四十小劫。像法亦住四十小劫。

尔时。世尊欲重宣此义而说偈言。

> 我此弟子 大目犍连 舍是身已 得见八千 二百万亿 诸佛世尊<br>
> 为佛道故 供养恭敬 于诸佛所 常修梵行 于无量劫 奉持佛法<br>
> 诸佛灭后 起七宝塔 长表金刹 华香伎乐 而以供养 诸佛塔庙<br>
> 渐渐具足 菩萨道已 于意乐国 而得作佛 号多摩罗 栴檀之香<br>
> 其佛寿命 二十四劫 常为天人 演说佛道 声闻无量 如恒河沙<br>
> 三明六通 有大威德 菩萨无数 志固精进 于佛智慧 皆不退转<br>
> 佛灭度后 正法当住 四十小劫 像法亦尔 我诸弟子 威德具足<br>
> 其数五百 皆当授记 于未来世 咸得成佛 我及汝等 宿世因缘<br>
> 吾今当说 汝等善听

### 妙法莲华经化城喻品第七

佛告诸比丘。

> *乃往过去无量无边不可思议阿僧祇劫。尔时有佛。名大通智胜如来应供正遍知明行足善逝世间解无上士调御丈夫天人师佛世尊。其国名好成。劫名大相。诸比丘。彼佛灭度已来甚大久远。譬如三千大千世界所有地种。假使有人磨以为墨。过于东方千国土乃下一点。大如微尘。又过千国土复下一点。如是展转尽地种墨。于汝等意云何。是诸国土。若算师若算师弟子。能得边际知其数不。*

> 不也。世尊。

> **诸比丘。是人所经国土。若点不点。尽末为尘。一尘一劫。彼佛灭度已来复过是数。无量无边百千万亿阿僧祇劫。*我以如来知见力故。观彼久远犹若今日*。**

尔时。世尊欲重宣此义而说偈言。

> **我念过去世 无量无边劫 有佛两足尊 名大通智胜**<br>
> **如人以力磨 三千大千土 尽此诸地种 皆悉以为墨**<br>
> **过于千国土 乃下一尘点 如是展转点 尽此诸尘墨**<br>
> **如是诸国土 点与不点等 复尽末为尘 一尘为一劫**<br>
> **此诸微尘数 其劫复过是 彼佛灭度来 如是无量劫**<br>
> **如来无碍智 知彼佛灭度 及声闻菩萨 如见今灭度**<br>
> **诸比丘当知 佛智净微妙 无漏无所碍 通达无量劫**

佛告诸比丘。

> *大通智胜佛。寿五百四十万亿那由他劫。其佛本坐道场破魔军已。垂得阿耨多罗三藐三菩提。而诸佛法不现在前。如是一小劫乃至十小劫。结加趺坐身心不动。而诸佛法犹不在前*。

> 尔时。忉利诸天。先为彼佛于菩提树下。敷师子座。高一由旬。佛于此座。当得阿耨多罗三藐三菩提。适坐此座。时。诸梵天王。雨众天华面百由旬。香风时来吹去萎华更雨新者。如是不绝满十小劫供养于佛。乃至灭度常雨此华。四王诸天。为供养佛常击天鼓。其余诸天作天伎乐满十小劫。至于灭度亦复如是。

> 诸比丘。大通智胜佛过十小劫诸佛之法乃现在前。成阿耨多罗三藐三菩提。其佛未出家时有十六子。其第一者名曰智积。诸子各有种种珍异玩好之具。闻父得成阿耨多罗三藐三菩提。皆舍所珍往诣佛所。诸母涕泣而随送之。其祖转轮圣王。与一百大臣及余百千万亿人民。皆共围绕随至道场。咸欲亲近大通智胜如来。供养恭敬尊重赞叹。到已头面礼足绕佛毕已。一心合掌瞻仰世尊。以偈颂曰。

>> 大威德世尊 为度众生故 于无量亿劫 尔乃得成佛<br>
>> 诸愿已具足 善哉吉无上 世尊甚希有 一坐十小劫<br>
>> 身体及手足 静然安不动 其心常惔怕 未曾有散乱<br>
>> 究竟永寂灭 安住无漏法 今者见世尊 安隐成佛道<br>
>> 我等得善利 称庆大欢喜 众生常苦恼 盲瞑无导师<br>
>> 不识苦尽道 不知求解脱 长夜增恶趣 减损诸天众<br>
>> 从冥入于冥 永不闻佛名 今佛得最上 安隐无漏道<br>
>> 我等及天人 为得最大利 是故咸稽首 归命无上尊

> 尔时。十六王子偈赞佛已。劝请世尊转于法轮。咸作是言。

>> 世尊说法多所安隐怜愍饶益诸天人民。

> 重说偈言。

>> 世雄无等伦 百福自庄严 得无上智慧 愿为世间说<br>
>> 度脱于我等 及诸众生类 为分别显示 令得是智慧<br>
>> 若我等得佛 众生亦复然 世尊知众生 深心之所念<br>
>> 亦知所行道 又知智慧力 欲乐及修福 宿命所行业<br>
>> 世尊悉知已 当转无上轮

佛告诸比丘。

> 大通智胜佛得阿耨多罗三藐三菩提时。十方各五百万亿诸佛世界六种震动。其国中间幽冥之处。日月威光所不能照而皆大明。其中众生各得相见。咸作是言。

>> 此中云何忽生众生。又其国界诸天宫殿。乃至梵宫六种震动。大光普照遍满世界。胜诸天光。

> 尔时。东方五百万亿诸国土中。梵天宫殿光明照曜倍于常明。诸梵天王各作是念。今者宫殿光明昔所未有。以何因缘而现此相。是时。诸梵天王即各相诣共议此事。时。彼众中。有一大梵天王名救一切。为诸梵众而说偈言。

>> 我等诸宫殿 光明昔未有 此是何因缘 宜各共求之<br>
>> 为大德天生 为佛出世间 而此大光明 遍照于十方

> 尔时。五百万亿国土诸梵天王与宫殿俱。各以衣[袖-由+戒]盛诸天华。共诣西方推寻是相。见大通智胜如来处于道场菩提树下坐师子座。诸天龙王乾闼婆紧那罗摩睺罗伽人非人等恭敬围绕。及见十六王子请佛转法轮。即时。诸梵天王。头面礼佛绕百千匝。即以天华而散佛上。其所散华如须弥山。并以供养佛菩提树。其菩提树高十由旬。华供养已。各以宫殿奉上彼佛。而作是言。

>> 唯见哀愍饶益我等。所献宫殿愿垂纳受。

> 时。诸梵天王即于佛前一心同声以偈颂曰。

>> 世尊甚希有 难可得值遇 具无量功德 能救护一切<br>
>> 天人之大师 哀愍于世间 十方诸众生 普皆蒙饶益<br>
>> 我等所从来 五百万亿国 舍深禅定乐 为供养佛故<br>
>> 我等先世福 宫殿甚严饰 今以奉世尊 唯愿哀纳受

> 尔时。诸梵天王偈赞佛已。各作是言。

>> 唯愿世尊。转于法轮。度脱众生开涅槃道。

> 时。诸梵天王一心同声而说偈言。

>> 世雄两足尊 唯愿演说法 以大慈悲力 度苦恼众生

> 尔时。大通智胜如来默然许之。

> 又诸比丘。东南方五百万亿国土诸大梵王。各自见宫殿光明照曜昔所未有。欢喜踊跃生希有心。即各相诣共议此事。时。彼众中。有一大梵天王名曰大悲。为诸梵众而说偈言。

>> 是事何因缘 而现如此相 我等诸宫殿 光明昔未有<br>
>> 为大德天生 为佛出世间 未曾见此相 当共一心求<br>
>> 过千万亿土 寻光共推之 多是佛出世 度脱苦众生

> 尔时。五百万亿诸梵天王与宫殿俱。各以衣[袖-由+戒]盛诸天华共诣西北方推寻是相。见大通智胜如来处于道场菩提树下坐师子座。诸天龙王乾闼婆紧那罗摩睺罗伽人非人等恭敬围绕。及见十六王子请佛转法轮。时。诸梵天王。头面礼佛绕百千匝。即以天华而散佛上。所散之华如须弥山。并以供养佛菩提树。华供养已。各以宫殿奉上彼佛。而作是言。

>> 唯见哀愍饶益我等。所献宫殿愿垂纳受。

> 尔时。诸梵天王即于佛前一心同声以偈颂曰。

>> 圣主天中王 迦陵频伽声 哀愍众生者 我等今敬礼<br>
>> 世尊甚希有 久远乃一现 一百八十劫 空过无有佛<br>
>> 三恶道充满 诸天众减少 今佛出于世 为众生作眼<br>
>> 世间所归趣 救护于一切 为众生之父 哀愍饶益者<br>
>> 我等宿福庆 今得值世尊

> 尔时。诸梵天王偈赞佛已。各作是言。

>> 唯愿世尊。哀愍一切。转于法轮度脱众生。

> 时。诸梵天王一心同声而说偈言。

>> 大圣转法轮 显示诸法相 度苦恼众生 令得大欢喜<br>
>> 众生闻此法 得道若生天 诸恶道减少 忍善者增益

> 尔时。大通智胜如来默然许之。

> 又诸比丘。南方五百万亿国土诸大梵王。各自见宫殿光明照曜昔所未有。欢喜踊跃生希有心。即各相诣共议此事。以何因缘我等宫殿有此光曜。时。彼众中。有一大梵天王名曰妙法。为诸梵众而说偈言。

>> 我等诸宫殿 光明甚威曜 此非无因缘 是相宜求之<br>
>> 过于百千劫 未曾见是相 为大德天生 为佛出世间

> 尔时。五百万亿诸梵天王与宫殿俱。各以衣[袖-由+戒]盛诸天华。共诣北方推寻是相。见大通智胜如来处于道场菩提树下坐师子座。诸天龙王乾闼婆紧那罗摩睺罗伽人非人等恭敬围绕。及见十六王子请佛转法轮时诸梵天王。头面礼佛绕百千匝。即以天华而散佛上。所散之华如须弥山。并以供养佛菩提树。华供养已。各以宫殿奉上彼佛。而作是言。

>> 唯见哀愍饶益我等。所献宫殿愿垂纳受。

> 尔时。诸梵天王即于佛前一心同声以偈颂曰。

>> 世尊甚难见 破诸烦恼者 过百三十劫 今乃得一见<br>
>> 诸饥渴众生 以法雨充满 昔所未曾见 无量智慧者<br>
>> 如优昙钵花 今日乃值遇 我等诸宫殿 蒙光故严饰<br>
>> 世尊大慈悲 唯愿垂纳受

> 尔时。诸梵天王偈赞佛已。各作是言。

>> 唯愿世尊。转于法轮。令一切世间诸天魔梵沙门婆罗门。皆获安隐而得度脱。

> 时。诸梵天王一心同声以偈颂曰。

>> 唯愿天人尊 转无上法轮 击于大法鼓 而吹大法螺<br>
>> 普雨大法雨 度无量众生 我等咸归请 当演深远音

> 尔时。大通智胜如来默然许之。

> 西南方乃至下方亦复如是。尔时。上方五百万亿国土诸大梵王。皆悉自睹所止宫殿光明威曜昔所未有。欢喜踊跃生希有心。即各相诣共议此事。以何因缘我等宫殿有斯光明。时。彼众中有一大梵天王名曰尸弃。为诸梵众而说偈言。

>> 今以何因缘 我等诸宫殿 威德光明曜 严饰未曾有<br>
>> 如是之妙相 昔所未闻见 为大德天生 为佛出世间

> 尔时。五百万亿诸梵天王与宫殿俱。各以衣[袖-由+戒]盛诸天华。共诣下方推寻是相。见大通智胜如来处于道场菩提树下坐师子座。诸天龙王乾闼婆紧那罗摩睺罗伽人非人等恭敬围绕。及见十六王子请佛转法轮。时。诸梵天王。头面礼佛绕百千匝。即以天华而散佛上。所散之花如须弥山。并以供养佛菩提树。花供养已。各以宫殿奉上彼佛。而作是言。

>> 唯见哀愍饶益我等。所献宫殿愿垂纳受。

> 时。诸梵天王即于佛前一心同声以偈颂曰。

>> 善哉见诸佛 救世之圣尊 能于三界狱 勉出诸众生<br>
>> 普智天人尊 哀愍群萌类 能开甘露门 广度于一切<br>
>> 于昔无量劫 空过无有佛 **世尊未出时 十方常暗冥**<br>
>> **三恶道增长 阿修罗亦盛 诸天众转减 死多堕恶道**<br>
>> 不从佛闻法 常行不善事 色力及智慧 斯等皆减少<br>
>> 罪业因缘故 失乐及乐想 住于邪见法 不识善仪则<br>
>> 不蒙佛所化 常堕于恶道 佛为世间眼 久远时乃出<br>
>> 哀愍诸众生 故现于世间 超出成正觉 我等甚欣庆<br>
>> 及余一切众 喜叹未曾有 我等诸宫殿 蒙光故严饰<br>
>> 今以奉世尊 唯垂哀纳受 愿以此功德 普及于一切<br>
>> 我等与众生 皆共成佛道 

> 尔时。五百万亿诸梵天王偈赞佛已。各白佛言。

>> 唯愿世尊。转于法轮。多所安隐。多所度脱。

> 时。诸梵天王而说偈言。

>> 世尊转法轮 击甘露法鼓 度苦恼众生 开示涅槃道<br>
>> 唯愿受我请 以大微妙音 哀愍而敷演 无量劫习法


> 尔时。大通智胜如来受十方诸梵天王及十六王子请。即时三转十二行法轮。若沙门婆罗门若天魔梵及余世间所不能转。谓是苦。是苦集。是苦灭。是苦灭道。及广说十二因缘法。**无明缘行。行缘识。识缘名色。名色缘六入。六入缘触。触缘受。受缘爱。爱缘取。取缘有。有缘生。生缘老死忧悲苦恼。无明灭则行灭。行灭则识灭。识灭则名色灭。名色灭则六入灭。六入灭则触灭。触灭则受灭。受灭则爱灭。爱灭则取灭。取灭则有灭。有灭则生灭。生灭则老死忧悲苦恼灭**。佛于天人大众之中说是法时。六百万亿那由他人以不受一切法故而于诸漏心得解脱。皆得深妙禅定三明六通具八解脱。第二第三第四说法时。千万亿恒河沙那由他等众生亦以不受一切法故而于诸漏心得解脱。从是已后。诸声闻众无量无边不可称数。

> 尔时。十六王子。皆以童子出家而为沙弥。诸根通利智慧明了。已曾供养百千万亿诸佛。净修梵行。求阿耨多罗三藐三菩提。俱白佛言。

>> 世尊。是诸无量千万亿大德声闻皆已成就。世尊亦当为我等说阿耨多罗三藐三菩提法。我等闻已皆共修学。世尊。我等志愿如来知见。深心所念佛自证知。

> 尔时。转轮圣王所将众中八万亿人见十六王子出家亦求出家。王即听许。尔时。彼佛受沙弥请。过二万劫已乃于四众之中。说是大乘经名妙法莲华教菩萨法佛所护念。说是经已。十六沙弥为阿耨多罗三藐三菩提故皆共受持讽诵通利。说是经时。十六菩萨沙弥皆悉信受。声闻众中亦有信解。其余众生千万亿种皆生疑惑。佛说是经。于八千劫未曾休废。说此经已即入静室。住于禅定八万四千劫。是时。十六菩萨沙弥知佛入室寂然禅定。各升法座亦于八万四千劫为四部众广说分别妙法华经。一一皆度六百万亿那由他恒河沙等众生示教利喜。令发阿耨多罗三藐三菩提心。大通智胜佛过八万四千劫已。从三昧起。往诣法座安详而坐。普告大众。

>> 是十六菩萨沙弥甚为希有。诸根通利智慧明了。已曾供养无量千万亿数诸佛于诸佛所常修梵行。受持佛智开示众生令入其中。汝等皆当数数亲近而供养之。所以者何。若声闻辟支佛及诸菩萨。能信是十六菩萨所说经法。受持不毁者。是人皆当得阿耨多罗三藐三菩提如来之慧。

佛告诸比丘。

> 是十六菩萨常乐说是妙法莲华经。一一菩萨所化六百万亿那由他恒河沙等众生。世世所生与菩萨俱。从其闻法悉皆信解。以此因缘。得值四百万亿诸佛世尊于今不尽。

> 诸比丘。我今语汝。彼佛弟子十六沙弥今皆得阿耨多罗三藐三菩提。于十方国土。现在说法有无量百千万亿菩萨声闻。以为眷属。其二沙弥东方作佛。一名阿閦在欢喜国。二名须弥顶。东南方二佛。一名师子音。二名师子相。南方二佛。一名虚空住。二名常灭。西南方二佛。一名帝相。二名梵相。西方二佛。一名阿弥陀。二名度一切世间苦恼。西北方二佛。一名多摩罗跋栴檀香神通。二名须弥相。北方二佛。一名云自在。二名云自在王。东北方佛名坏一切世间怖畏。第十六我释迦牟尼佛。于娑婆国土成阿耨多罗三藐三菩提。

> 诸比丘。我等为沙弥时。各各教化无量百千万亿恒河沙等众生。从我闻法为阿耨多罗三藐三菩提。此诸众生于今有住声闻地者。我常教化阿耨多罗三藐三菩提。是诸人等应以是法渐入佛道。所以者何。如来智慧难信难解。尔时所化无量恒河沙等众生者。汝等诸比丘及我灭度后未来世中声闻弟子是也。我灭度后。复有弟子。不闻是经不知不觉菩萨所行。自于所得功德生灭度想当入涅槃。我于余国作佛更有异名。是人虽生灭度之想入于涅槃而于彼土求佛智慧得闻是经。唯以佛乘而得灭度更无余乘。除诸如来方便说法。

> 诸比丘。若如来自知涅槃时到。众又清净信解坚固。了达空法深入禅定。便集诸菩萨及声闻众为说是经。世间无有二乘而得灭度。唯一佛乘得灭度耳。

> 比丘当知。如来方便深入众生之性。如其志乐小法深著五欲。为是等故说于涅槃。是人若闻则便信受。譬如五百由旬险难恶道旷绝无人怖畏之处。若有多众。欲过此道至珍宝处。有一导师。聪慧明达善知险道通塞之相。将导众人欲过此难。所将人众中路懈退白导师言。

>> 我等疲极而复怖畏。不能复进。前路犹远。今欲退还。

> 导师多诸方便而作是念。此等可愍。云何舍大珍宝而欲退还。作是念已。以方便力于险道中过三百由旬化作一城。告众人言。

>> 汝等勿怖莫得退还。今此大城。可于中止随意所作。若入是城快得安隐。若能前至宝所亦可得去。

> 是时。疲极之众心大欢喜叹未曾有。我等今者免斯恶道快得安隐。于是众人前入化城。生已度想生安隐想。

> 尔时。导师知此人众既得止息无复疲惓。即灭化城。语众人言。

>> 汝等去来宝处在近。向者大城我所化作为止息耳。

> 诸比丘。如来亦复如是。今为汝等作大导师。知诸生死烦恼恶道险难长远应去应度。若众生但闻一佛乘者。则不欲见佛不欲亲近。便作是念。佛道长远久受勤苦。乃可得成佛。知是心怯弱下劣。以方便力而于中道为止息故说二涅槃。若众生住于二地。如来尔时即便为说。

>> 汝等所作未办。汝所住地近于佛慧。当观察筹量。所得涅槃非真实也。

> 但是如来方便之力。于一佛乘分别说三。如彼导师为止息故化作大城。既知息已而告之言。宝处在近。此城非实。我化作耳。

尔时。世尊欲重宣此义。而说偈言。

> 大通智胜佛 十劫坐道场 佛法不现前 不得成佛道<br>
> 诸天神龙王 阿修罗众等 常雨于天华 以供养彼佛<br>
> 诸天击天鼓 并作众伎乐 香风吹萎华 更雨新好者<br>
> 过十小劫已 乃得成佛道 诸天及世人 心皆怀踊跃<br>
> 彼佛十六子 皆与其眷属 千万亿围绕 俱行至佛所<br>
> 头面礼佛足 而请转法轮 圣师子法雨 充我及一切<br>
> **世尊甚难值 久远时一现 为觉悟群生 震动于一切**<br>
> 东方诸世界 五百万亿国 梵宫殿光曜 昔所未曾有<br>
> 诸梵见此相 寻来至佛所 散花以供养 并奉上宫殿<br>
> 请佛转法轮 以偈而赞叹 **佛知时未至 受请默然坐**<br>
> 三方及四维 上下亦复尔 散花奉宫殿 请佛转法轮<br>
> 世尊甚难值 愿以大慈悲 广开甘露门 转无上法轮<br>
> 无量慧世尊 受彼众人请 为宣种种法 四谛十二缘<br>
> 无明至老死 皆从生缘有 如是众过患 汝等应当知<br>
> 宣畅是法时 六百万亿垓 得尽诸苦际 皆成阿罗汉<br>
> 第二说法时 千万恒沙众 于诸法不受 亦得阿罗汉<br>
> 从是后得道 其数无有量 万亿劫算数 不能得其边<br>
> 时十六王子 出家作沙弥 皆共请彼佛 演说大乘法<br>
> 我等及营从 皆当成佛道 愿得如世尊 慧眼第一净<br>
> **佛知童子心 宿世之所行 以无量因缘 种种诸譬喻**<br>
> **说六波罗蜜 及诸神通事 分别真实法 菩萨所行道**<br>
> **说是法华经 如恒河沙偈 彼佛说经已 静室入禅定**<br>
> **一心一处坐 八万四千劫 是诸沙弥等 知佛禅未出**<br>
> 为无量亿众 说佛无上慧 各各坐法座 说是大乘经<br>
> 于佛宴寂后 宣扬助法化 一一沙弥等 所度诸众生<br>
> 有六百万亿 恒河沙等众 彼佛灭度后 是诸闻法者<br>
> 在在诸佛土 常与师俱生 是十六沙弥 具足行佛道<br>
> 今现在十方 各得成正觉 尔时闻法者 各在诸佛所<br>
> 其有住声闻 渐教以佛道 我在十六数 曾亦为汝说<br>
> 是故以方便 引汝趣佛慧 以是本因缘 今说法华经<br>
> 令汝入佛道 慎勿怀惊惧 譬如险恶道 迥绝多毒兽<br>
> 又复无水草 人所怖畏处 无数千万众 欲过此险道<br>
> 其路甚旷远 经三百由旬 时有一导师 强识有智慧<br>
> 明了心决定 在险济众难 众人皆疲惓 而白导师言<br>
> 我等今顿乏 于此欲退还 导师作是念 此辈甚可愍<br>
> 如何欲退还 而失大珍宝 寻时思方便 当设神通力<br>
> 化作大城郭 庄严诸舍宅 周匝有园林 渠流及浴池<br>
> 重门高楼阁 男女皆充满 即作是化已 慰众言勿惧<br>
> 汝等入此城 各可随所乐 诸人既入城 心皆大欢喜<br>
> 皆生安隐想 自谓已得度 导师知息已 集众而告言<br>
> 汝等当前进 此是化城耳 我见汝疲极 中路欲退还<br>
> 故以方便力 权化作此城 汝等勤精进 当共至宝所<br>
> 我亦复如是 为一切导师 见诸求道者 中路而懈废<br>
> 不能度生死 烦恼诸险道 故以方便力 为息说涅槃<br>
> 言汝等苦灭 所作皆已办 既知到涅槃 皆得阿罗汉<br>
> 尔乃集大众 为说真实法 诸佛方便力 分别说三乘<br>
> 唯有一佛乘 息处故说二 今为汝说实 汝所得非灭<br>
> 为佛一切智 当发大精进 汝证一切智 十力等佛法<br>
> 具三十二相 乃是真实灭 诸佛之导师 为息说涅槃<br>
> 既知是息已 引入于佛慧

## 妙法莲华经卷第四

### 五百弟子受记品第八

尔时。富楼那弥多罗尼子。从佛闻是智慧方便随宜说法。又闻授诸大弟子阿耨多罗三藐三菩提记。复闻宿世因缘之事。复闻诸佛有大自在神通之力。得未曾有心净踊跃。即从座起到于佛前。头面礼足却住一面。瞻仰尊颜目不暂舍而作是念。世尊甚奇特。所为希有。随顺世间若干种性。以方便知见而为说法。拔出众生处处贪著。我等于佛功德言不能宣。唯佛世尊能知我等深心本愿。

尔时。佛告诸比丘。

> 汝等见是富楼那弥多罗尼子不。我常称其于说法人中最为第一。亦常叹其种种功德。精勤护持助宣我法。能于四众示教利喜。具足解释佛之正法。而大饶益同梵行者。自舍如来无能尽其言论之辩。汝等勿谓富楼那但能护持助宣我法。亦于过去九十亿诸佛所。护持助宣佛之正法。于彼说法人中亦最第一。又于诸佛所说空法。明了通达。得四无碍智。常能审谛清净说法。无有疑惑。具足菩萨神通之力。随其寿命常修梵行。彼佛世人。咸皆谓之实是声闻。而富楼那以斯方便。饶益无量百千众生。又化无量阿僧祇人。令立阿耨多罗三藐三菩提。为净佛土故。常作佛事教化众生。

> 诸比丘。富楼那亦于七佛说法人中而得第一。今于我所说法人中亦为第一。于贤劫中当来诸佛说法人中亦复第一。而皆护持助宣佛法。亦于未来护持助宣无量无边诸佛之法。教化饶益无量众生。令立阿耨多罗三藐三菩提。为净佛土故。常勤精进教化众生。渐渐具足菩萨之道。过无量阿僧祇劫。当于此土得阿耨多罗三藐三菩提。号曰法明如来应供正遍知明行足善逝世间解无上士调御丈夫天人师佛世尊。其佛以恒河沙等三千大千世界为一佛土。七宝为地。地平如掌。无有山陵溪涧沟壑。七宝台观充满其中。诸天宫殿近处虚空。人天交接两得相见。无诸恶道亦无女人。一切众生皆以化生。无有淫欲得大神通。身出光明飞行自在。志念坚固精进智慧。普皆金色三十二相。而自庄严。其国众生常以二食。一者法喜食。二者禅悦食。有无量阿僧祇千万亿那由他诸菩萨众。得大神通四无碍智。善能教化众生之类。其声闻众。算数校计所不能知。皆得具足六通三明及八解脱。其佛国土。有如是等无量功德庄严成就。劫名宝明。国名善净。其佛寿命无量阿僧祇劫。法住甚久。佛灭度后。起七宝塔遍满其国。

尔时。世尊欲重宣此义而说偈言。

> 诸比丘谛听 佛子所行道 善学方便故 不可得思议<br>
> 知众乐小法 而畏于大智 是故诸菩萨 作声闻缘觉<br>
> 以无数方便 化诸众生类 自说是声闻 去佛道甚远<br>
> 度脱无量众 皆悉得成就 虽小欲懈怠 渐当令作佛<br>
> 内秘菩萨行 外现是声闻 少欲厌生死 实自净佛土<br>
> 示众有三毒 又现邪见相 我弟子如是 方便度众生<br>
> 若我具足说 种种现化事 众生闻是者 心则怀疑惑<br>
> 今此富楼那 于昔千亿佛 勤修所行道 宣护诸佛法<br>
> 为求无上慧 而于诸佛所 现居弟子上 多闻有智慧<br>
> 所说无所畏 能令众欢喜 未曾有疲惓 而以助佛事<br>
> 已度大神通 具四无碍智 知诸根利钝 常说清净法<br>
> 演畅如是义 教诸千亿众 令住大乘法 而自净佛土<br>
> 未来亦供养 无量无数佛 护助宣正法 亦自净佛土<br>
> 常以诸方便 说法无所畏 度不可计众 成就一切智<br>
> 供养诸如来 护持法宝藏 其后得成佛 号名曰法明<br>
> 其国名善净 七宝所合成 劫名为宝明 菩萨众甚多<br>
> 其数无量亿 皆度大神通 威德力具足 充满其国土<br>
> 声闻亦无数 三明八解脱 得四无碍智 以是等为僧<br>
> 其国诸众生 淫欲皆已断 纯一变化生 具相庄严身<br>
> 法喜禅悦食 更无余食想 无有诸女人 亦无诸恶道<br>
> 富楼那比丘 功德悉成满 当得斯净土 贤圣众甚多<br>
> 如是无量事 我今但略说

尔时。千二百阿罗汉心自在者作是念。我等欢喜得未曾有。若世尊各见授记如余大弟子者。不亦快乎。佛知此等心之所念。告摩诃迦叶。

> 是千二百阿罗汉。我今当现前次第与授阿耨多罗三藐三菩提记。于此众中。我大弟子憍陈如比丘。当供养六万二千亿佛。然后得成为佛。号曰普明如来应供正遍知明行足善逝世间解无上士调御丈夫天人师佛世尊。其五百阿罗汉。优楼频螺迦叶。伽耶迦叶。那提迦叶。迦留陀夷优陀夷。阿[少/兔]楼驮。离婆多。劫宾那。薄拘罗周陀莎伽陀等。皆当得阿耨多罗三藐三菩提。尽同一号。名曰普明。

尔时。世尊欲重宣此义而说偈言。

> 憍陈如比丘 当见无量佛 过阿僧祇劫 乃成等正觉<br>
> 常放大光明 具足诸神通 名闻遍十方 一切之所敬<br>
> 常说无上道 故号为普明 其国土清净 菩萨皆勇猛<br>
> 咸升妙楼阁 游诸十方国 以无上供具 奉献于诸佛<br>
> 作是供养已 心怀大欢喜 须臾还本国 有如是神力<br>
> 佛寿六万劫 正法住倍寿 像法复倍是 法灭天人忧<br>
> 其五百比丘 次第当作佛 同号曰普明 转次而授记<br>
> 我灭度之后 某甲当作佛 其所化世间 亦如我今日<br>
> 国土之严净 及诸神通力 菩萨声闻众 正法及像法<br>
> 寿命劫多少 皆如上所说 迦叶汝已知 五百自在者<br>
> 余诸声闻众 亦当复如是 其不在此会 汝当为宣说


尔时。五百阿罗汉。于佛前得受记已欢喜踊跃。即从座起到于佛前。头面礼足悔过自责。

> 世尊。我等常作是念。自谓已得究竟灭度。今乃知之如无智者。所以者何。我等应得如来智慧。而便自以小智为足。世尊。譬如有人至亲友家醉酒而卧。是时亲友官事当行。以无价宝珠系其衣里与之而去。其人醉卧都不觉知。起已游行到于他国。为衣食故。勤力求索甚大艰难。若少有所得便以为足。于后亲友会遇见之。而作是言。咄哉丈夫。何为衣食乃至如是。我昔欲令汝得安乐五欲自恣。于某年日月。以无价宝珠系汝衣里。今故现在。而汝不知。勤苦忧恼以求自活。甚为痴也。汝今可以此宝贸易所须。常可如意无所乏短。佛亦如是。为菩萨时教化我等。令发一切智心。而寻废忘不知不觉。既得阿罗汉道。自谓灭度。资生艰难得少为足。一切智愿犹在不失。今者世尊觉悟我等。作如是言。

>> 诸比丘。汝等所得非究竟灭。我久令汝等种佛善根。以方便故示涅槃相。而汝谓为实得灭度。

> 世尊。我今乃知实是菩萨。得受阿耨多罗三藐三菩提记。以是因缘甚大欢喜得未曾有。

尔时。阿若憍陈如等欲重宣此义而说偈言。

> 我等闻无上 安隐授记声 欢喜未曾有 礼无量智佛<br>
> 今于世尊前 自悔诸过咎 于无量佛宝 得少涅槃分<br>
> 如无智愚人 便自以为足 譬如贫穷人 往至亲友家<br>
> 其家甚大富 具设诸肴膳 以无价宝珠 系著内衣里<br>
> 默与而舍去 时卧不觉知 是人既已起 游行诣他国<br>
> 求衣食自济 资生甚艰难 得少便为足 更不愿好者<br>
> 不觉内衣里 有无价宝珠 与珠之亲友 后见此贫人<br>
> 苦切责之已 示以所系珠 贫人见此珠 其心大欢喜<br>
> 富有诸财物 五欲而自恣 我等亦如是 世尊于长夜<br>
> 常愍见教化 令种无上愿 我等无智故 不觉亦不知<br>
> 得少涅槃分 自足不求余 今佛觉悟我 言非实灭度<br>
> 得佛无上慧 尔乃为真灭 我今从佛闻 授记庄严事<br>
> 及转次受决 身心遍欢喜 

### 妙法莲华经授学无学人记品第九

尔时。阿难。罗睺罗。而作是念。我等每自思惟。设得受记不亦快乎。即从座起到于佛前头面礼足。俱白佛言。

> 世尊。我等于此亦应有分。唯有如来我等所归。又我等为一切世间天人阿修罗所见知识。阿难常为侍者护持法藏。罗睺罗是佛之子。若佛见授阿耨多罗三藐三菩提记者。我愿既满众望亦足。

尔时。学无学声闻弟子二千人。皆从座起偏袒右肩到于佛前。一心合掌瞻仰世尊。如阿难罗睺罗所愿。住立一面。

尔时。佛告阿难。

> 汝于来世当得作佛。号山海慧自在通王如来应供正遍知明行足善逝世间解无上士调御丈夫天人师佛世尊。当供养六十二亿诸佛护持法藏。然后得阿耨多罗三藐三菩提。教化二十千万亿恒河沙诸菩萨等。令成阿耨多罗三藐三菩提。国名常立胜幡。其土清净琉璃为地。劫名妙音遍满。其佛寿命。无量千万亿阿僧祇劫。若人于千万亿无量阿僧祇劫中。算数校计不能得知。正法住世倍于寿命。像法住世复倍正法。阿难。是山海慧自在通王佛。为十方无量千万亿恒河沙等诸佛如来。所共赞叹称其功德。

尔时。世尊欲重宣此义而说偈言。

> 我今僧中说 阿难持法者 当供养诸佛 然后成正觉<br>
> 号曰山海慧 自在通王佛 其国土清净 名常立胜幡<br>
> 教化诸菩萨 其数如恒沙 佛有大威德 名闻满十方<br>
> 寿命无有量 以愍众生故 正法倍寿命 像法复倍是<br>
> 如恒河沙等 无数诸众生 于此佛法中 种佛道因缘

尔时。会中新发意菩萨八千人。咸作是念。我等尚不闻诸大菩萨得如是记。有何因缘。而诸声闻得如是决。

尔时。世尊知诸菩萨心之所念。而告之曰。

> 诸善男子。*我与阿难等于空王佛所。同时发阿耨多罗三藐三菩提心。阿难常乐多闻。我常勤精进。是故我已得成阿耨多罗三藐三菩提。而阿难护持我法。亦护将来诸佛法藏。教化成就诸菩萨众。其本愿如是。故获斯记*。阿难面于佛前。自闻授记及国土庄严。所愿具足。心大欢喜得未曾有。即时忆念过去无量千万亿诸佛法藏。通达无碍如今所闻。亦识本愿。

尔时。阿难而说偈言。

> 世尊甚希有 令我念过去 无量诸佛法 如今日所闻<br>
> 我今无复疑 安住于佛道 方便为侍者 护持诸佛法

尔时。佛告罗睺罗。

> 汝于来世当得作佛。号蹈七宝华如来应供正遍知明行足善逝世间解无上士调御丈夫天人师佛世尊。当供养十世界微尘等数诸佛如来。常为诸佛而作长子。犹如今也。是蹈七宝华佛。国土庄严。寿命劫数。所化弟子。正法像法。亦如山海慧自在通王如来无异。亦为此佛而作长子。过是已后当得阿耨多罗三藐三菩提。

尔时。世尊欲重宣此义而说偈言。

> 我为太子时 罗睺为长子 我今成佛道 受法为法子<br>
> 于未来世中 见无量亿佛 皆为其长子 一心求佛道<br>
> 罗睺罗密行 唯我能知之 现为我长子 以示诸众生<br>
> 无量亿千万 功德不可数 安住于佛法 以求无上道

尔时。世尊见学无学二千人其意柔软寂然清净一心观佛。佛告阿难。

> 汝见是学无学二千人不。

> 唯然已见。

> 阿难。是诸人等。当供养五十世界微尘数诸佛如来。恭敬尊重护持法藏。末后同时。于十方国各得成佛。皆同一号。名曰宝相如来应供正遍知明行足善逝世间解无上士调御丈夫天人师佛世尊。寿命一劫。国土庄严。声闻菩萨。正法像法。皆悉同等。

尔时。世尊欲重宣此义而说偈言。

> 是二千声闻 今于我前住 悉皆与授记 未来当成佛<br>
> 所供养诸佛 如上说尘数 护持其法藏 后当成正觉<br>
> 各于十方国 悉同一名号 俱时坐道场 以证无上慧<br>
> 皆名为宝相 国土及弟子 正法与像法 悉等无有异<br>
> 咸以诸神通 度十方众生 名闻普周遍 渐入于涅槃

尔时。学无学二千人。闻佛授记欢喜踊跃而说偈言。

> 世尊慧灯明 我闻授记音 心欢喜充满 如甘露见灌

### 妙法莲华经法师品第十

尔时。世尊因药王菩萨告八万大士。

> 药王。汝见是大众中无量诸天龙王夜叉乾闼婆阿修罗迦楼罗紧那罗摩睺罗伽人与非人。及比丘比丘尼。优婆塞优婆夷。求声闻者。求辟支佛者。求佛道者。如是等类。咸于佛前闻妙法华经一偈一句。乃至一念随喜者。我皆与授记。当得阿耨多罗三藐三菩提。

佛告药王。

> **又如来灭度之后。若有人闻妙法华经乃至一偈一句一念随喜者。我亦与授阿耨多罗三藐三菩提记。若复有人。受持读诵解说书写妙法华经乃至一偈。于此经卷敬视如佛。种种供养华香璎珞末香涂香烧香缯盖幢幡衣服伎乐。乃至合掌恭敬。药王当知。是诸人等已曾供养十万亿佛。于诸佛所成就大愿。愍众生故生此人间。药王。若有人问何等众生于未来世当得作佛。应示是诸人等于未来世必得作佛**。

> 何以故。*若善男子善女人。于法华经乃至一句。受持读诵解说书写。种种供养经卷。华香璎珞末香涂香烧香缯盖幢幡衣服伎乐。合掌恭敬。是人一切世间所应瞻奉。应以如来供养而供养之。当知此人是大菩萨。成就阿耨多罗三藐三菩提。哀愍众生愿生此间。广演分别妙法华经。何况尽能受持种种供养者。药王当知。是人自舍清净业报。于我灭度后。愍众生故。生于恶世广演此经。若是善男子善女人。我灭度后。能窃为一人说法华经乃至一句。当知是人。则如来使如来所遣行如来事。何况于大众中广为人说*。

> **药王。若有恶人以不善心。于一劫中现于佛前。常毁骂佛其罪尚轻。若人以一恶言。毁呰在家出家读诵法华经者。其罪甚重**。

> 药王。其有读诵法华经者。当知是人。以佛庄严而自庄严。则为如来肩所荷担。其所至方应随向礼。一心合掌恭敬供养尊重赞叹。华香璎珞末香涂香烧香缯盖幢幡衣服肴馔。作诸伎乐。人中上供而供养之。应持天宝而以散之。天上宝聚应以奉献。所以者何。是人欢喜说法。须臾闻之。即得究竟阿耨多罗三藐三菩提故。

尔时。世尊欲重宣此义而说偈言。

> **若欲住佛道 成就自然智 常当勤供养 受持法华者**<br>
> **其有欲疾得 一切种智慧 当受持是经 并供养持者**<br>
> **若有能受持 妙法华经者 当知佛所使 愍念诸众生**<br>
> **诸有能受持 妙法华经者 舍于清净土 愍众故生此**<br>
> **当知如是人 自在所欲生 能于此恶世 广说无上法**<br>
> **应以天华香 及天宝衣服 天上妙宝聚 供养说法者**<br>
> **吾灭后恶世 能持是经者 当合掌礼敬 如供养世尊**<br>
> **上馔众甘美 及种种衣服 供养是佛子 冀得须臾闻**<br>
> **若能于后世 受持是经者 我遣在人中 行于如来事**<br>
> **若于一劫中 常怀不善心 作色而骂佛 获无量重罪**<br>
> **其有读诵持 是法华经者 须臾加恶言 其罪复过彼**<br>
> **有人求佛道 而于一劫中 合掌在我前 以无数偈赞**<br>
> **由是赞佛故 得无量功德 叹美持经者 其福复过彼**<br>
> **于八十亿劫 以最妙色声 及与香味触 供养持经者**<br>
> **如是供养已 若得须臾闻 则应自欣庆 我今获大利**<br>
> **药王今告汝 我所说诸经 而于此经中 法华最第一**

尔时。佛复告药王菩萨摩诃萨。

> **我所说经典无量千万亿。已说今说当说。而于其中。此法华经最为难信难解。药王。此经是诸佛秘要之藏。不可分布妄授与人。诸佛世尊之所守护。从昔已来未曾显说。而此经者。如来现在犹多怨嫉。况灭度后。**

> **药王当知。如来灭后。其能书持读诵供养为他人说者。如来则为以衣覆之。又为他方现在诸佛之所护念。是人有大信力及志愿力诸善根力。当知是人与如来共宿。则为如来手摩其头**。

> **药王。在在处处。若说若读若诵若书。若经卷所住处。皆应起七宝塔极令高广严饰。不须复安舍利。所以者何。*此中已有如来全身*。此塔应以一切华香璎珞缯盖幢幡伎乐歌颂。供养恭敬尊重赞叹。若有人得见此塔礼拜供养。当知是等皆近阿耨多罗三藐三菩提。药王。多有人在家出家行菩萨道。若不能得见闻读诵书持供养是法华经者。当知是人未善行菩萨道。若有得闻是经典者。乃能善行菩萨之道。其有众生求佛道者。若见若闻是法华经。闻已信解受持者。当知是人得近阿耨多罗三藐三菩提。药王。譬如有人渴乏须水。于彼高原穿凿求之。犹见干土知水尚远。施功不已转见湿土遂渐至泥。其心决定知水必近。菩萨亦复如是。若未闻未解未能修习是法华经者。当知是人去阿耨多罗三藐三菩提尚远。若得闻解思惟修习。必知得近阿耨多罗三藐三菩提。所以者何。一切菩萨阿耨多罗三藐三菩提皆属此经。此经开方便门示真实相。是法华经藏深固幽远。无人能到。今佛教化成就菩萨。而为开示。**

> **药王。若有菩萨。闻是法华经惊疑怖畏。当知是为新发意菩萨。若声闻人。闻是经惊疑怖畏。当知是为增上慢者。药王。若有善男子善女人。如来灭后。欲为四众说是法华经者。云何应说。是善男子善女人。入如来室。著如来衣。坐如来座。尔乃应为四众广说斯经。如来室者。一切众生中大慈悲心是。如来衣者。柔和忍辱心是。如来座者。一切法空是。安住是中。然后以不懈怠心。为诸菩萨及四众广说是法华经。**

> **药王。我于余国遣化人为其集听法众。亦遣化比丘比丘尼优婆塞优婆夷听其说法。是诸化人。闻法信受随顺不逆。若说法者在空闲处。我时广遣天龙鬼神乾闼婆阿修罗等听其说法。我虽在异国。时时令说法者得见我身。若于此经忘失句逗。我还为说令得具足。**

尔时。世尊欲重宣此义而说偈言。

> **欲舍诸懈怠 应当听此经 是经难得闻 信受者亦难**<br>
> **如人渴须水 穿凿于高原 犹见干燥土 知去水尚远**<br>
> **渐见湿土泥 决定知近水 药王汝当知 如是诸人等**<br>
> **不闻法华经 去佛智甚远 若闻是深经 决了声闻法**<br>
> **是诸经之王 闻已谛思惟 当知此人等 近于佛智慧**<br>
> **若人说此经 应入如来室 著于如来衣 而坐如来座**<br>
> **处众无所畏 广为分别说 大慈悲为室 柔和忍辱衣**<br>
> **诸法空为座 处此为说法 若说此经时 有人恶口骂**<br>
> **加刀杖瓦石 念佛故应忍 我千万亿土 现净坚固身**<br>
> **于无量亿劫 为众生说法 若我灭度后 能说此经者**<br>
> **我遣化四众 比丘比丘尼 及清信士女 供养于法师**<br>
> **引导诸众生 集之令听法 若人欲加恶 刀杖及瓦石**<br>
> **则遣变化人 为之作卫护 若说法之人 独在空闲处**<br>
> **寂寞无人声 读诵此经典 我尔时为现 清净光明身**<br>
> **若忘失章句 为说令通利 若人具是德 或为四众说**<br>
> **空处读诵经 皆得见我身 若人在空闲 我遣天龙王**<br>
> **夜叉鬼神等 为作听法众 是人乐说法 分别无挂碍**<br>
> **诸佛护念故 能令大众喜 若亲近法师 速得菩萨道**<br>
> **随顺是师学 得见恒沙佛**

### 妙法莲华经见宝塔品第十一

尔时。佛前有七宝塔。高五百由旬。纵广二百五十由旬。从地踊出住在空中。种种宝物而庄校之。五千栏楯龛室千万。无数幢幡以为严饰。垂宝璎珞。宝铃万亿而悬其上。四面皆出多摩罗跋栴檀之香。充遍世界。其诸幡盖。以金银琉璃车磲马脑真珠玫瑰七宝合成。高至四天王宫。三十三天。雨天曼陀罗华供养宝塔。余诸天龙夜叉乾闼婆阿修罗迦楼罗紧那罗摩睺罗伽人非人等千万亿众。以一切华香璎珞幡盖伎乐。供养宝塔恭敬尊重赞叹。

尔时。宝塔中出大音声叹言。

> 善哉善哉。释迦牟尼世尊能以平等大慧。教菩萨法佛所护念妙法华经。为大众说如是如是。释迦牟尼世尊如所说者皆是真实。

尔时。四众见大宝塔住在空中。又闻塔中所出音声。皆得法喜怪未曾有。从座而起恭敬合掌却住一面。

尔时。有菩萨摩诃萨名大乐说。知一切世间天人阿修罗等心之所疑。而白佛言。

> 世尊。以何因缘有此宝塔从地踊出。又于其中发是音声。

尔时。佛告大乐说菩萨。

> 此宝塔中有如来全身。乃往过去东方无量千万亿阿僧祇世界。国名宝净。彼中有佛号曰多宝。其佛行菩萨道时作大誓愿。

>> 若我成佛。灭度之后于十方国土有说法华经处。我之塔庙为听是经故。踊现其前为作证明。赞言善哉。

> 彼佛成道已。临灭度时。于天人大众中告诸比丘。

>> 我灭度后。欲供养我全身者。应起一大塔。其佛以神通愿力。十方世界在在处处。若有说法华经者。彼之宝塔皆踊出其前。全身在于塔中。赞言善哉善哉。

> 大乐说。今多宝如来塔闻说法华经故。从地踊出。赞言善哉善哉。

是时。大乐说菩萨以如来神力故白佛言。

> 世尊我等愿欲见此佛身。

佛告大乐说菩萨摩诃萨。

> 是多宝佛有深重愿。

>> 若我宝塔。为听法华经故出于诸佛前时。其有欲以我身示四众者。彼佛分身诸佛在于十方世界说法尽还集一处。然后我身乃出现耳。大乐说。我分身诸佛在于十方世界说法者今应当集。

大乐说白佛言。

> 世尊。我等亦愿欲见世尊分身诸佛礼拜供养。

尔时。佛放白毫一光。即见东方五百万亿那由他恒河沙等国土诸佛。彼诸国土皆以颇梨为地。宝树宝衣以为庄严。无数千万亿菩萨充满其中。遍张宝幔宝网罗上。彼国诸佛以大妙音而说诸法。及见无量千万亿菩萨。遍满诸国为众说法。南西北方四维上下。白毫相光所照之处。亦复如是。

尔时。十方诸佛各告众菩萨言。

> 善男子。我今应往娑婆世界释迦牟尼佛所。并供养多宝如来宝塔。

时。娑婆世界即变清净。琉璃为地宝树庄严。黄金为绳以界八道。无诸聚落村营城邑。大海江河山川林薮烧大宝香。曼陀罗华遍布其地。以宝网幔罗覆其上。悬诸宝铃。唯留此会众。移诸天人置于他土。

是时。诸佛各将一大菩萨以为侍者至娑婆世界。各到宝树下。一一宝树高五百由旬。枝叶华果次第庄严。诸宝树下皆有师子之座高五由旬。亦以大宝而校饰之。

尔时。诸佛各于此座结加趺坐。如是展转遍满三千大千世界。而于释迦牟尼佛一方所分之身。犹故未尽。

时。释迦牟尼佛欲容受所分身诸佛故。八方各更变二百万亿那由他国。皆令清净。无有地狱饿鬼畜生及阿修罗。又移诸天人置于他土所化之国。亦以琉璃为地。宝树庄严。树高五百由旬。枝叶华果次第严饰。树下皆有宝师子座高五由旬。种种诸宝以为庄校。亦无大海江河及目真邻陀山摩诃目真邻陀山铁围山大铁围山须弥山等诸山王。通为一佛国土。宝地平正。宝交露幔遍覆其上。悬诸幡盖。烧大宝香。诸天宝华遍布其地。释迦牟尼佛为诸佛当来坐故。复于八方各更变二百万亿那由他国。皆令清净。无有地狱饿鬼畜生及阿修罗。又移诸天人置于他土所化之国。亦以琉璃为地。宝树庄严。树高五百由旬。枝叶华果次第庄严。树下皆有宝师子座高五由旬。亦以大宝而校饰之。亦无大海江河及目真邻陀山摩诃目真邻陀山铁围山大铁围山须弥山等诸山王。通为一佛国土。宝地平正。宝交露幔遍覆其上。悬诸幡盖。烧大宝香。诸天宝华遍布其地。

尔时。东方释迦牟尼佛所分之身。百千万亿那由他恒河沙等国土中诸佛。各各说法来集于此。如是次第十方诸佛皆悉来集坐于八方。

尔时。一一方四百万亿那由他国土。诸佛如来遍满其中。是时。诸佛各在宝树下坐师子座。皆遣侍者问讯释迦牟尼佛。各赍宝华满掬而告之言。

> 善男子。汝往诣耆阇崛山释迦牟尼佛所。

> 如我辞曰。

>> 少病少恼气力安乐。及菩萨声闻众悉安隐不。

> 以此宝华散佛供养。而作是言。

>> 彼某甲佛。与欲开此宝塔。诸佛遣使亦复如是。

尔时。释迦牟尼佛见所分身佛悉已来集。各各坐于师子之座。皆闻诸佛与欲同开宝塔。即从座起住虚空中。一切四众起立合掌一心观佛。于是。释迦牟尼佛以右指开七宝塔户。出大音声。如却关钥开大城门。即时。一切众会皆见多宝如来。于宝塔中坐师子座。全身不散如入禅定。又闻其言。

> 善哉善哉。释迦牟尼佛。快说是法华经。我为听是经故。而来至此。

尔时。四众等见过去无量千万亿劫灭度佛说如是言。叹未曾有。以天宝华聚。散多宝佛及释迦牟尼佛上。

尔时。多宝佛于宝塔中分半座与释迦牟尼佛。而作是言。

> 释迦牟尼佛。可就此座。即时释迦牟尼佛入其塔中坐其半座。结加趺坐。

尔时。大众见二如来在七宝塔中师子座上结加趺坐。各作是念。佛座高远。唯愿如来以神通力。令我等辈俱处虚空。即时。释迦牟尼佛以神通力接诸大众皆在虚空。以大音声普告四众。

> 谁能于此娑婆国土广说妙法华经。今正是时。如来不久当入涅槃。佛欲以此妙法华经付嘱有在。

尔时。世尊欲重宣此义而说偈言。

> **圣主世尊 虽久灭度 在宝塔中 尚为法来 诸人云何 不勤为法**<br>
> 此佛灭度 无央数劫 处处听法 以难遇故 彼佛本愿 我灭度后<br>
> 在在所往 常为听法 又我分身 无量诸佛 如恒沙等 来欲听法<br>
> 及见灭度 多宝如来 各舍妙土 及弟子众 天人龙神 诸供养事<br>
> 令法久住 故来至此 为坐诸佛 以神通力 移无量众 令国清净<br>
> 诸佛各各 诣宝树下 如清净池 莲华庄严 其宝树下 诸师子座<br>
> 佛坐其上 光明严饰 如夜闇中 燃大炬火 身出妙香 遍十方国<br>
> 众生蒙薰 喜不自胜 譬如大风 吹小树枝 以是方便 令法久住<br>
> 告诸大众 我灭度后 谁能护持 读说斯经 今于佛前 自说誓言<br>
> 其多宝佛 虽久灭度 以大誓愿 而师子吼 多宝如来 及与我身<br>
> 所集化佛 当知此意 诸佛子等 谁能护法 当发大愿 令得久住<br>
> 其有能护 此经法者 则为供养 我及多宝 此多宝佛 处于宝塔<br>
> 常游十方 为是经故 亦复供养 诸来化佛 庄严光饰 诸世界者<br>
> 若说此经 则为见我 多宝如来 及诸化佛 诸善男子 各谛思惟<br>
> 此为难事 宜发大愿 诸余经典 数如恒沙 虽说此等 未足为难<br>
> 若接须弥 掷置他方 无数佛土 亦未为难 若以足指 动大千界<br>
> 远掷他国 亦未为难 若立有顶 为众演说 无量余经 亦未为难<br>
> 若佛灭后 于恶世中 能说此经 是则为难 假使有人 手把虚空<br>
> 而以游行 亦未为难 于我灭后 若自书持 若使人书 是则为难<br>
> 若以大地 置足甲上 升于梵天 亦未为难 佛灭度后 于恶世中<br>
> 暂读此经 是则为难 假使劫烧 担负干草 入中不烧 亦未为难<br>
> 我灭度后 若持此经 为一人说 是则为难 若持八万 四千法藏<br>
> 十二部经 为人演说 令诸听者 得六神通 虽能如是 亦未为难<br>
> 于我灭后 听受此经 问其义趣 是则为难 若人说法 令千万亿<br>
> 无量无数 恒沙众生 得阿罗汉 具六神通 虽有是益 亦未为难<br>
> 于我灭后 若能奉持 如斯经典 是则为难 我为佛道 于无量土<br>
> 从始至今 广说诸经 而于其中 此经第一 若有能持 则持佛身<br>
> 诸善男子 于我灭后 谁能受持 读诵此经 今于佛前 自说誓言<br>
> 此经难持 若暂持者 我则欢喜 诸佛亦然 如是之人 诸佛所叹<br>
> 是则勇猛 是则精进 是名持戒 行头陀者 则为疾得 无上佛道<br>
> 能于来世 读持此经 是真佛子 住淳善地 佛灭度后 能解其义<br>
> 是诸天人 世间之眼 于恐畏世 能须臾说 一切天人 皆应供养

### 妙法莲华经提婆达多品第十二


未完...
